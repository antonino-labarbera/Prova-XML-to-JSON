{
    "Titolo": "Il museo sotterraneo dei rifugi ex Smi ora tocca il record di tre chilometri ",
    "ID articolo": "139971535",
    "Abstract": "Acquistata l\u2019ultima parte delle strutture nate per ospitare\u00a0operai e abitanti del paese durante i bombardamenti",
    "Testo": "<p><b>Carlo Bardini<\/b><br\/><br\/><b>Campo Tizzoro<\/b>. Sono 118 gli scalini per scendere nei rifugi antiaerei della ex Smi di Campo Tizzoro. Per raggiungere quei 3.000 metri di ricoveri sotterranei, scavati per ospitare migliaia di persone durante i bombardamenti della Seconda guerra mondiale. Da una ventina di giorni, l\u2019Irsa (Istituto ricerche storiche ed archeologiche) e il suo direttore <b>Gianluca Iori<\/b> gridano al successo. Finalmente, dopo anni, \u00e8 stato raggiunto l\u2019obiettivo di acquisto anche l\u2019ultima parte del percorso sotterraneo, con tanto di infermeria e cappella.<br\/><br\/>Insomma, adesso il \u201cMuseo e Rifugi Smi\u201d \u00e8 completato, e ci si appresta a rendere percorribile al pi\u00f9 presto per i visitatori il nuovo tratto acquistato.<br\/><br\/>\u00abL\u2019acquisto della parte di rifugi mancante \u2013 spiega Iori \u2013 \u00e8 avvenuta poco meno di un mese fa. \u00c8 stata comprata all\u2019asta dal Consorzio innovazione e impresa, il Cii. Si \u00e8 avverato un mio sogno. In tutto, adesso, il percorso totale sotterraneo \u00e8 di 3 chilometri. Un percorso attrezzato con tutto il necessario per ospitare le persone durante i bombardamenti. Davvero un cimelio storico: cos\u00ec strutturati sono i rifugi pi\u00f9 lunghi d\u2019Europa. Per la famiglia Orlando era importante salvaguardare la popolazione e la forza lavoro, che rappresentava un bene prezioso per l\u2019azienda\u00bb.<br\/><br\/>Una piccola parte dei rifugi sotterranei era gi\u00e0 visitabile da tempo, dal 2012, quando Iori e il suo gruppo di lavoro cominciarono a gestire queste strutture della ex Smi rendendole un museo. Ma adesso che la propriet\u00e0 \u00e8 tutta dell\u2019Irsa, si stanno per aprire nuovi scenari a livello turistico e di valorizzazione di un patrimonio storico unico nel suo genere.<br\/><br\/>\u00abIntanto sto lavorando a una pubblicazione che parler\u00e0 di questa parte ipogea, basandomi sull\u2019archivio della famiglia Fontanelli, e, se tutto va secondo i piani, dovrei poterlo presentare in estate. In seguito dobbiamo pensare anche ai lavori che necessita questa parte del percorso di recente acquisizione. Dovr\u00f2 cercare fondi per rimetterla a posto. Naturalmente a livello strutturale non ci sono difficolt\u00e0 ma, col tempo, hanno subito un abbandono totale e bisogna anche ripulire l\u2019ambiente e svuotarlo dagli oggetti trovati dentro\u00bb.<br\/><br\/>Dal 2012 il Museo Rifugi Smi di Campo Tizzoro ha avuto un numero di visitatori in costante aumento. <br\/><br\/>\u00abNon possiamo lamentarci \u2013 afferma Gianluca Iori \u2013 del successo di questo museo legato alla \u201cfabbrica\u201d, come si diceva una volta. Abbiamo toccato punte anche di 8.000 visitatori all\u2019anno. Questa realt\u00e0 di Campo Tizzoro \u00e8 davvero qualcosa di speciale, con un potenziale enorme. Purtroppo, in questo periodo di Covid-19, come tutti gli altri musei, siamo stati penalizzati, anche come budget a nostra disposizione per i lavori. Speriamo che in un tempo non troppo lontano si possa tornare alla normalit\u00e0\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Carlo Bardini ",
    "URL": "2021\/03\/01\/news\/il-museo-sotterraneo-dei-rifugi-ex-smi-ora-tocca-il-record-di-tre-chilometri",
    "Categorie": ""
}