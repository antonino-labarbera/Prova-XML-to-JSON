{
    "Titolo": "Nessun settore si salva dalla crisi economica Il bilancio del 2020",
    "ID articolo": "139971526",
    "Testo": "<p><b>pistoia.<\/b> Il 2020 si \u00e8 chiuso con 27.849 imprese attive nella provincia di Pistoia: lo 0,6 per cento in meno rispetto al 2019. Una variazione maggiore rispetto alla media interprovinciale.<br\/><br\/>Queste, e altre, le cifre che la presidente della Camera di commercio di Pistoia-Prato <b>Dalila Mazzi<\/b> ha illustrato nel corso della riunione che la prefettura ha convocato nell\u2019ambito del monitoraggio dello stato di salute del tessuto produttivo locale. Presenti in videoconferenza, il prefetto <b>Gerlando Iorio<\/b>, associazioni di categoria e organizzazioni sindacali della provincia.<br\/><br\/>Dall\u2019analisi dei dati, emerge un calo di imprese in tutti i settori, dall\u2019agricoltura al turismo e ristorazione, dal manifatturiero al commercio. Si salvano il settore dei servizi, in particolare i servizi legati all\u2019informatizzazione e quello delle costruzioni, con crescite contenute.<br\/><br\/>In generale il 2020 ha visto una sensibile contrazione dei flussi di iscrizioni e di cessazione rispetto alla media degli anni precedenti. \u00abUn aspetto \u2013 spiega la Camera di commercio \u2013 che \u00e8 certamente da ricondursi al periodo di sospensione delle attivit\u00e0 durante la primavera e alle nuove restrizioni introdotte in autunno in corrispondenza della cosiddetta \u201cseconda ondata\u201d dell\u2019emergenza sanitaria\u00bb.<br\/><br\/>Tra i settori si riscontrano tendenze diverse, anche se quasi tutte con un tasso di crescita negativo, in primis, il settore turistico e della ristorazione, con un -3,8 per cento. A seguire, il settore dei trasporti (-3 per cento), il manifatturiero (-2,6), il commercio (-1,8) e l\u2019agricoltura, silvicoltura e pesca (-1,4).<br\/><br\/>Andamenti particolarmente negativi si sono registrati nel manifatturiero, in particolare nell\u2019industria alimentare, nell\u2019industria tessile, nelle calzature e produzione di articoli in pelle e ancora nell\u2019industria del mobile.<br\/><br\/>All\u2019interno della provincia di Pistoia, la distribuzione territoriale del dato mostra tassi di crescita diversi tra i comuni. Il tasso di crescita \u00e8 maggiormente negativo nel quadrante metropolitano (-0,4 per cento) rispetto a quello montano e della Valdinievole (entrambi -0,1).<br\/><br\/>Altro segno meno per le imprese giovanili: calate rispetto all\u2019anno precedente addirittura del 6,6 per cento.<br\/><br\/>Al termine della riunione, i partecipanti hanno concordato di verificare la possibilit\u00e0 di intraprendere, in sede locale, ogni iniziativa utile per fronteggiare la situazione di criticit\u00e0. \u2014<br\/><br\/><\/p>",
    "URL": "2021\/03\/01\/news\/nessun-settore-si-salva-dalla-crisi-economica-il-bilancio-del-2020",
    "Abstract": "",
    "Autore": "",
    "Categorie": ""
}