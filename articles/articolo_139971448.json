{
    "Titolo": "Maxi-guasto dell\u2019acquedotto Ko un tubo in zona impervia ",
    "ID articolo": "139971448",
    "Abstract": "La rottura nella serata di sabato, lavori nella notte per limitare i danni\u00a0Il sindaco mobilita la Protezione civile municipale per eventuali emergenze",
    "Testo": "<p><b>livorno. <\/b>Un grosso guasto alla conduttura dell\u2019acquedotto nei presso dell\u2019ex aeroporto di Guasticce ha costretto a un superlavoro le squadre degli addetti Asa: al lavoro nella notte fra sabato e domenica per cercare di rimediare a una situazione complessa. Tant\u2019\u00e8 vero che il Comune di Livorno sottolinea che \u00abper alcune ore le periferie nord e sud di Livorno\u00bb sono rimaste senz'acqua e che nel frattempo era stata allertata la Protezione civile municipale (l\u2019Asa dice che in gran parte della citt\u00e0 non si sono verificati grossi disagi).<br\/><br\/>Tutto era cominciato attorno alle ore 20 di sabato, spiegano dal quartier generale dell\u2019acquedotto: il guaio \u00e8 stato rilevato grazie alle apparecchiature del centro di telecontrollo, sono stati messi in campo i propri tecnici reperibili per individuare il punto della rottura e per gestire l\u2019acquedotto sulla base dei protocolli di emergenza.<br\/><br\/>Di cosa si trattava? Dall\u2019Asa lo spiegano cos\u00ec: \u00abLa rottura totale di una barra lunga 4 metri ha provocato l\u2019immediato abbassamento della pressione da circa 30 metri fino a 3 metri, provocando immediati disagi alle utenze di Vicarello, Mortaiolo, Guasticce, Porta a Terra e meno intensi a Salviano, Scopaia e Leccia\u00bb. <br\/><br\/>Questo problema di deficit idrico \u00e8 \u00abterminato per tutti alle ore 22,12\u00bb. Insomma, in \u00abtempi record\u00bb e \u00abnonostante l\u2019assenza di luce e le zone molto impervie\u00bb, \u2013 tengono a sottolineare dall\u2019ex municipalizzata \u2013 i tecnici ce l\u2019hanno fatta a individuare il punto esatto dove era avvenuta la rottura della tubazione nel lungo percorso da Collesalvetti a Stagno.<br\/><br\/>A quel punto \u00e8 partita un\u2019altra contromossa: sono state dipsoste le manovre previste sulle chiusure delle valvole per ridare pressione alle utenze in questione.<br\/><br\/>Stiamo parlando di manovre complesse da effettuare \u00abin perfetta sincronia\u00bb, viste \u00able notevoli dimensioni delle valvole e delle portate in gioco, ben oltre 400 litri al secondo\u00bb: manovre da compiere in tandem \u00abcon le speculari manovre negli impianti di potabilizzazione e sollevamento\u00bb cos\u00ec da \u00abgarantire le alimentazioni alternative tramite il serbatoio di Stagno e quindi dal campo pozzi di Filettole, per compensare la perdita di produzione dal campo pozzi di Collesalvetti\u00bb. Risulta che alla riattivazione del servizio si siano registrati \u00ablievi fenomeni di torbidit\u00e0 a poche utenze nel quartiere Ardenza a causa delle manovre effettuate sull\u2019acquedotto\u00bb.<br\/><br\/>L\u2019Asa informa che la riparazione \u00ab\u00e8 terminata intorno alle ore 17 di oggi e subito \u00e8 stata messa in servizio la tubazione\u00bb.<br\/><br\/>Da Palazzo Civico interviene il sindaco Luca Salvetti, che ringrazia i tecnici Asa (\u00abper la tempestivit\u00e0\u00bb) e la Protezione Civile del Comune (\u00abche si \u00e8 subito messa a disposizione, non appena appresa la criticit\u00e0\u00bb). <br\/><br\/>\u00abIntorno alle 21 di sabato\u00bb, dice il sindaco, la Protezione Civile, \u00abuna volta informata del guasto\u00bb, ha aperto il \u201cCentro situazione\u201d con presidio tecnico per \u00abmonitorare la situazione e per predisporre eventuali approvvigionamenti di emergenza in luoghi sensibili (ospedale, case di riposo), cosa che per fortuna non si \u00e8 resa necessaria\u00bb. Per Salvetti \u00abla collaborazione tra chi gestisce un servizio pubblico come quello idrico e la macchina comunale \u00e8 di fondamentale importanza sempre, ma a maggior ragione lo \u00e8 in un momento delicato come quello che stiamo vivendo, con una pandemia in corso\u00bb. \u2014<br\/><br\/><\/p>",
    "URL": "2021\/03\/01\/news\/maxi-guasto-dell-acquedotto-ko-un-tubo-in-zona-impervia",
    "Autore": "",
    "Categorie": ""
}