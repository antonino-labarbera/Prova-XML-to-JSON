{
    "Titolo": "Multe, tasse e rette adesso bisogna usare soltanto il \u201cPagoPA\u201d",
    "ID articolo": "139971532",
    "Testo": "<p><b>PISTOIA.<\/b> Da ieri i pagamenti verso la pubblica amministrazione, e quindi anche verso il Comune di Pistoia, potranno essere effettuati esclusivamente tramite la piattaforma internet \u201cpagoPA\u201d, a cui l'ente pistoiese \u00e8 collegato tramite il portale Iris della Regione. Il nuovo sistema \u00e8 stato introdotto gi\u00e0 da tempo da una legge nazionale, il cosiddetto \u201cdecreto semplificazioni\u201d. Pertanto i pagamenti al Comune non potranno pi\u00f9 essere effettuati attraverso bonifico bancario o postale oppure con il classico bollettino postale.<br\/><br\/>Per spiegare le nuove modalit\u00e0 di pagamento occorre distinguere tra avvisi gi\u00e0 compilati e non.Per i primi (ad esempio le sanzioni al codice della strada, gli avvisi relativi a recuperi di somme dovute in annualit\u00e0 precedenti, le rette di asili nido, le spese per il trasporto scolastico, per fare alcuni esempi) cittadini o imprese riceveranno gli avvisi \u201cpagoPA\u201d gi\u00e0 compilati, che potranno essere pagati online oppure in banca, alla posta, nelle tabaccherie e in altri punti autorizzati, secondo le modalit\u00e0 previste negli stessi avvisi.<br\/><br\/>Per tutti gli altri tipi di pagamento (ad esempio ricariche per la mensa scolastica, servizi cimiteriali, canone patrimoniale (ex Cosap), diritti Suap eccetera) sar\u00e0 necessario collegarsi al portale Iris della Regione Toscana all'indirizzo https:\/\/iris.rete.toscana.it\/public\/ e scegliere l\u2019opzione \u201cPagamenti spontanei\u201d. Nella maschera successiva apparir\u00e0 l\u2019elenco di tutte le amministrazioni presenti sul portale: a questo punto si dovr\u00e0 cliccare sulla voce \u201cComune di Pistoia\u201d. Nella pagina successiva dovr\u00e0, invece, essere scelto il tipo di pagamento tra quelli disponibili. Una volta completato l'inserimento di tutti i dati richiesti, si potr\u00e0 optare per la stampa dell\u2019avviso pagoPA in formato pdf, che potr\u00e0 essere presentato negli uffici postali, sportelli bancari tabaccherie e altri centri autorizzati per essere pagato. Oppure chi preferisce potr\u00e0 pagare direttamente online: in questo caso il sistema chieder\u00e0 di accedere attraverso un\u2019utenza autenticata (tessera sanitaria Cns oppure Spid). \u2014<br\/><br\/>\u00a9 RIPRODUZIONE RISERVATA<br\/><br\/><br\/><br\/><\/p>",
    "URL": "2021\/03\/01\/news\/multe-tasse-e-rette-adesso-bisogna-usare-soltanto-il-pagopa",
    "Abstract": "",
    "Autore": "",
    "Categorie": ""
}