{
    "Titolo": "Oasi, una vittoria che vale il primato E sabato la sfida al vertice col Grosseto ",
    "ID articolo": "139971384",
    "Abstract": "Le viareggine conquistano i tre punti nell\u2019unica gara del girone  disputata. Rinviata causa Covid la sfida fra Jenco e Livorno ",
    "Testo": "<p><b>Nicoletta Dati<\/b><br\/><br\/><b>VIAREGGIO. <\/b>Nel quarto turno del campionato di serie C femminile di pallavolo (girone E) viene disputato solo il match tra Oasi e Follonica. Rinviati a data da destinarsi a seguito di presunte positivit\u00e0 al Covid-19 sia Livorno \u2013 Jenco che Pisa \u2013 Grosseto. <br\/><br\/>Al Pardini Center di Lido di Camaiore l\u2019Oasi Viareggio ha domato non senza lottare il Follonica con il risultato finale di 3-1. Follonica, unica squadra ad oggi ad essere sempre scesa in campo, dopo il primo sigillo conquistato mercoled\u00ec scorso ai danni della Jenco, ha strappato un set anche all\u2019Oasi, il primo concesso agli avversari. <br\/><br\/>Al fischio d\u2019inizio l\u2019Oasi \u00e8 scesa in campo in formazione base con Mariani in regia, Ferrari opposto, Lucarelli e Moriconi in banda, Zuanigh e Della Vedova al centro con Arduini libero. Durante il match mister Francesconi ha attinto pi\u00f9 volte dalla panchina con Bruno per Della Vedova, Ambrogi per Lucarelli e Risaliti per Ferrari provando a variare le situazioni di attacco e migliorare la fase dietro.<br\/><br\/>Squadra tosta, il Follonica \u00e8 riuscito a portare a casa almeno un set e senza farsi demoralizzare dal pesante parziale subito in avvio di gara (25-12 per l\u2019Oasi) \u00e8 rimasta concentrata, prendendo le misure alle nostrane costrette a correre ai ripari. Migliorando il servizio e difendendo di pi\u00f9 il Follonica, grazie anche agli errori dell\u2019Oasi, ha tenuto testa alla capolista fino alle battute finali del secondo set, aggiudicandosi il terzo, prima di cedere definitivamente nel quarto in modo netto, dopo che l\u2019Oasi ha ritrovato la sua quadratura.<br\/><br\/>Sia pur con una gara in meno, l\u2019Oasi grazie a questo terzo successo consecutivo rimane al comando del girone provvisoriamente in solitaria. \u00abAbbiamo giocato benissimo il primo set, eravamo pi\u00f9 agoniste e cattive. Nei primi due set abbiamo migliorato la velocit\u00e0 di gioco con la regista Mariani che sta migliorando gara dopo gara \u2013 ha detto il mister viareggino Alessandro Francesconi \u2013 poi ci siamo persi su errori banali giocando con una tensione che non dobbiamo avere, siamo calati di testa anche se c\u2019\u00e8 da dire che loro battono bene e difendono molto\u00bb.<br\/><br\/>Per il mister i complimenti vanno praticamente a tutta la squadra: \u00abHo visto una squadra pi\u00f9 grintosa con un migliore approccio alla gara. Sicuramente una buon primo set per Ferrari, bene Zuanigh e costante della Vedova. Buona anche la prova a muro di Risaliti\u00bb. <br\/><br\/>\u00abSiamo contente di esser riusciti a portare a casa 3 punti che ci consentono di rimanere in alta classifica \u2013 ha detto capitan Moriconi \u2013 c\u2019\u00e8 semmai un po\u2019 di rammarico per il terzo set dove siamo calate di concentrazione e i troppi errori commessi hanno fatto s\u00ec che Follonica portasse a casa il set. Dobbiamo continuare a lavorare su alcuni elementi in cui ci capita di andare in difficolt\u00e0 e abbiamo una settimana per farlo in vista della sfida al vertice col Grosseto\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Nicoletta Dati ",
    "URL": "2021\/03\/01\/news\/oasi-una-vittoria-che-vale-il-primato-e-sabato-la-sfida-al-vertice-col-grosseto",
    "Categorie": ""
}