{
    "Titolo": "Vigilia di ballottaggi: Lisi-Birindelli e Siega-Marin Occhio a Mastinu ",
    "ID articolo": "139971480",
    "Abstract": "Potrebbe essere arrivata l\u2019ora del nuovo acquisto\u00a0resta da capire se Gucher sar\u00e0 impiegato dietro le punte",
    "Testo": "<p><b>Andrea Chiavacci<\/b><br\/><br\/><b>pisa. <\/b>Per il Pisa non c\u2019\u00e8 tempo per pensare troppo a cosa non ha funzionato, soprattutto nel primo tempo, con il Vicenza perch\u00e9 domani sera si torna gi\u00e0 in campo al Del Duca di Ascoli alle 19. Si riparte dalla reazione che ha portato al 2-2 in rimonta nel giro di tre minuti grazie ai gol molto belli di Vido e Mazzitelli. La prestazione contro i biancorossi per\u00f2 non \u00e8 stata certo brillante ma evidentemente il confronto negli spogliatoi a fine primo tempo, come sottolineato da Vido nel post partita, ha riportato un po\u2019 di carattere a una squadra apparsa in difficolt\u00e0 e sempre in ritardo sui palloni vacanti. Infatti, nonostante il pari i nerazzurri hanno chiuso la partita un po\u2019 a corto di energie e rischiando grosso. Un passo indietro sotto il profilo del gioco rispetto alle belle prove con Salernitana, Monza ed Empoli. Ma adesso arriva immediatamente l\u2019occasione per tornare alla vittoria. Contro l\u2019Ascoli per\u00f2 il Pisa dovr\u00e0 fare a meno di uno dei suoi uomini pi\u00f9 in forma. Ovvero Luca Mazzitelli che con il giallo preso nel finale sar\u00e0 squalificato. D\u2019Angelo potrebbe di nuovo dare ampio spazio al turn-over visto che, oltre a Mazzitelli, mancano solo i due lungodegenti Masucci e Sibilli. Tanti i ballottaggi in vista. Lisi contende un posto sia a Birindelli sulla destra che a Beghetto sulla sinistra. Varnier potrebbe tornare titolare in difesa, come De Vitis a centrocampo. Siega e Marin si giocano una maglia, ma potrebbe scoccare l'ora del nuovo acquisto Mastinu. Resta da capire se Gucher sar\u00e0 impegnato dietro le punte o in mediana. Il tecnico nerazzurro contro il Vicenza aveva adottato qualche cambiamento tattico, passando al 4-4-2 in corsa, ma domani dovrebbe puntare di nuovo sul classico 4-3-1-2. <br\/><br\/>La squadra si \u00e8 gi\u00e0 allenata ieri a San Piero a Grado e oggi partir\u00e0 per il mini ritiro nelle Marche oggi pomeriggio. Tra i protagonisti pi\u00f9 attesi della sfida di domani sera c\u2019\u00e8 Michele Marconi, in ombra con il Vicenza, che \u00e8 in attesa di conoscere la decisione del Tribunale Federale Nazionale, prevista per mercoled\u00ec, sul caso della presunta frase razzista rivolta a Obi in Pisa-Chievo Verona 2-2 del 22 dicembre scorso. L'8 febbraio scorso il procuratore federale aveva deferito l'attaccante nerazzurro \u201cper aver utilizzato frasi di contenuto discriminatorio e denigratorio per motivi di razza\u201d. Se le accuse saranno confermate, Marconi rischia 10 giornate di squalifica o uno stop a tempo. Luca D\u2019Angelo, che conosce Marconi fin dai tempi di Alessandria, crede in una fine positiva della vicenda: \u00abCi fidiamo di quello che ci ha detto Michele, ovvero che non ha pronunciato quella frase \u2013 ha sottolineato D\u2019Angelo \u2013. Sappiamo che assistente, arbitro e quarto uomo non hanno sentito niente. Solo qualcuno del Chievo dice di aver sentito quella frase, ma erano lontani da Marconi e Obi. Penso che non ci sia una soluzione diversa dall\u2019assoluzione\u00bb. \u2014<br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "Andrea Chiavacci ",
    "URL": "2021\/03\/01\/news\/vigilia-di-ballottaggi-lisi-birindelli-e-siega-marin-occhio-a-mastinu",
    "Categorie": ""
}