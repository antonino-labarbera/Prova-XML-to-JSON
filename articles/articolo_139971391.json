{
    "Titolo": "Abbigliamento surf e musica rap Higherground, dai sogni alla realt\u00e0",
    "ID articolo": "139971391",
    "Abstract": "L\u2019isola immaginaria dei progetti di mattia e federico\u00a0",
    "Testo": "<p><b>follonica. <\/b>Un\u2019isola dai confini insolitamente geometrici \u00e8 lo scenario immaginato da <b>Mattia Fara<\/b> e <b>Federico Irace<\/b> capace di contenere tutti i loro progetti: una linea di abbigliamento \u201cstreetwear\u201d, ovvero legata alla cultura surf e skate, e un\u2019etichetta discografica dedicata alla musica rap e trap.<br\/><br\/>Proprio quell\u2019isola \u00e8 infatti al centro dell\u2019insolita campagna pubblicitaria che ha invaso Follonica nelle ultime settimane, dai grandi manifesti ai volantini lasciati sui lunotti delle auto in sosta. Pochi elementi: una mappa che mostra l\u2019isola dall\u2019insolito profilo e il marchio di Higherground, compare solo questo sui fogli lasciati in giro per Follonica. Un messaggio criptico che incuriosisce e che porta a domandarsi cosa sia quell\u2019isola. Soltanto collegandosi al sito web creato dal duo tutto diventa chiaro: Higherground \u00e8 il contenitore delle tante idee dei due giovani follonichesi che in questo modo hanno voluto far conoscere la loro impresa. <br\/><br\/>\u00abHigherground un marchio nato da un nostro sogno, mio e di Mattia, del 2017 \u2013 spiega Federico, 22 anni \u2013 in quell\u2019anno abbiamo deciso di fare la prima maglia. Siamo appassionati di musica e di moda e abbiamo provato a lanciare questa prima idea che ha avuto riscontro tra gli amici. Da l\u00ec abbiamo iniziato a sperimentare ed \u00e8 nata una linea di abbigliamento nuova\u00bb. <br\/><br\/>Sul sito si trova quindi il negozio virtuale dei due giovani follonichesi ancora alle prese con l\u2019universit\u00e0. Proprio Federico nel suo percorso accademico si \u00e8 prestato allo studio della comunicazione persuasiva e della pubblicit\u00e0 e l\u2019insolita comunicazione che il duo ha scelto per il proprio marchio nasce proprio da questi studi.<br\/><br\/>\u201cFrom nothin\u2019to Higherground\u201d, ovvero \u201cdal nulla al livello pi\u00f9 alto\u201d \u00e8 lo slogan di Federico e Mattia: \u00abUn partire dal niente e puntare ad un livello superiore \u2013 dicono \u2013 migliorarsi sempre, provare a creare qualcosa di pi\u00f9 grande\u00bb. <br\/><br\/>L\u2019etichetta discografica \u00e8 il progetto pi\u00f9 recente, nato dalla passione per la musica di Mattia, 20 anni, studente al conservatorio di Livorno. Anche in questo caso l\u2019attivit\u00e0 punta tutto sulla cultura underground. Ed \u00e8 l\u2019isola il contenitore di tutti questi progetti: \u00abL\u2019isola \u2013 dice Federico \u2013 rappresenta un luogo immaginario, la meta da raggiungere. Ed \u00e8 il luogo che abbiamo scelto per dare una casa alle nostre idee. Via via ne tireremo fuori altre ma \u2013 conclude \u2013 tutte saranno ambientate idealmente in quel luogo\u00bb. <br\/><br\/>Il sogno dei due giovani imprenditori \u00e8 quello di laurearsi e di poter continuare a dare corpo a questo progetto, diventato ormai un impegno importante. Restare a Follonica? \u00abPerch\u00e9 no \u2013 dicono \u2013 il nostro progetto sta andando bene e vogliamo credere che presto diventer\u00e0 un lavoro a tempo pieno\u00bb. \u2014<br\/><br\/><b>Giulia Sili<\/b><br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "Giulia Sili ",
    "URL": "2021\/03\/01\/news\/abbigliamento-surf-e-musica-rap-higherground-dai-sogni-alla-realta",
    "Categorie": ""
}