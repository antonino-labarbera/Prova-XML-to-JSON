{
    "Titolo": "\u00abTroppi pericoli sulle banchine Serve una messa in sicurezza\u00bb",
    "ID articolo": "139971398",
    "Testo": "<p><b>PORTOFERRAIO. <\/b>\u00abSe le questioni di sicurezza del porto non saranno risolte siamo pronti anche a scrivere anche al presidente <b>Mattarella<\/b>\u00bb. <b>Andrea Monaci<\/b> \u00e8 uno degli ormeggiatori in servizio sul porto di Portoferraio. Ha usato queste parole per confermare quanto sollevato solo pochi giorni fa dal sindacato Filt Cgil, riguardo alle carenze legate alle manutenzioni e alla sicurezza nelle banchine portuali dell\u2019isola, dove specialmente in estate sbarcano migliaia di passeggeri. \u00abA ottobre, ogni anno, il presidente della Repubblica Sergio Mattarella scrive che l\u2019impegno per garantire la massima sicurezza sul lavoro non deve arretrare di fronte a nessun evento emergenziale. Per questo motivo la vigilanza e la messa in sicurezza dei pontili e delle banchine non pu\u00f2 essere rimandata nel tempo\u00bb. L\u2019ormeggiatore ha voluto fornire i numeri relativi agli infortuni capitati ai lavoratori sui porti elbani dal 2006 ad oggi: 26 infortuni per un totale di 858 giorni di assenza dal lavoro. \u00abL\u2019ultimo evento che per fortuna non si \u00e8 trasformato in tragedia risale al 2 febbraio scorso \u2013 aggiunge l\u2019ormeggiatore \u2013 a causa di una catena fuori terra\u00bb. Le criticit\u00e0 elencate dall\u2019ormeggiatore sono molte. \u00abLe scalette di risalita non sono a regola d\u2019arte perch\u00e9 non incassate nella struttura del molo o della banchina \u2013 dice \u2013 i tombini di derivazione sui pontili sono scoppiati dalla ruggine, ci sono catene di ritenuta dei parabordi fuori terra, per i quali vi \u00e8 stato una caduta in mare senza gravi conseguenze. La banchina dell\u2019Alto Fondale \u00e8 caratterizzata da una bocca d\u2019uscita del troppo pieno della fognatura. L\u2019illuminazione \u00e8 carente quando ci sono condizioni meteo avverse, i pontili sono quasi al buio. Speriamo in un celere intervento dell\u2019Autorit\u00e0 di sistema portuale, non si pu\u00f2 pi\u00f9 perdere tempo\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/troppi-pericoli-sulle-banchine-serve-una-messa-in-sicurezza",
    "Abstract": "",
    "Autore": "",
    "Categorie": ""
}