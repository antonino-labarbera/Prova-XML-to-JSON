{
    "Titolo": "Unicusano Pielle, amara sorpresa Montale la castiga senza piet\u00e0",
    "ID articolo": "139971460",
    "Testo": "<p><b>Francesco Parducci <\/b><br\/><br\/><b>MONTALE. <\/b>La prima di campionato \u00e8 per la Unicusano Pielle un secchio di acqua gelata in faccia e smentisce clamorosamente coloro che volevano questo campionato come una specie di passeggiata verso la finale per la promozione. Ci sar\u00e0 da sudare, invece, e tanto. E migliorare, sopratutto in attacco, ma anche in difesa, quasi mai energica come avrebbe dovuto. Montale si dimostra palesemente pi\u00f9 avanti di condizione, grazie anche agli allenamenti che da settembre parecchi dei giocatori a disposizione di<b> Della Rosa <\/b>hanno effettuato con la serie A di Pistoia e la Pielle patisce anche l\u2019assenza di <b>Filippo Creati<\/b>.<br\/><br\/>Ma le attenuanti finiscono qui e non coprono le difficolt\u00e0 di un attacco che tira con il 33,3% dal campo. Se si considera che la Pielle, dei 62 punti segnati (gi\u00e0 pochi) ne ha realizzati 9 nei primi due minuti quando la partita sembrava dover essere una semplice galoppata, resta che negli altri 38 giri di lancetta <b>Iardella <\/b>e compagni hanno combinato per 53 punti: roba da far fatica a crederci se non ci fosse, impietoso, il foglio delle statistiche.<br\/><br\/>Resta da dire dei 13 punti (contro i 2 dei padroni di casa) lasciati sulla linea di tiro libero, nemmeno toccato il 60%, un ritornello sgradevole che torna a suonare ogni stagione. <br\/><br\/>Cambiano sponsor, dirigenti, allenatori, giocatori ma i regali dalla lunetta sono sempre l\u00ec, da una vita a questa parte, quasi che chi veste la maglia biancazzurra lo trovasse scritto nel contratto.<br\/><br\/>Detto della partenza lanciata degli uomini di <b>Da <\/b><b>Prato<\/b>, Montale per\u00f2 era brava a riportare gi\u00e0 dal secondo quarto la gara sui binari dell\u2019equilibrio passando pi\u00f9 volte in vantaggio. A 6\u2019 dalla fine la partita \u00e8 in perfetta parit\u00e0 (54-54) e aver incassato 19 punti negli ultimi minuti (6\/6 di Navicelli ai liberi sul fallo sistematico della Pielle) \u00e8 un altro indice di una serata che pi\u00f9 storta non si poteva immaginare, perch\u00e9 recuperare 11 punti di scarto al ritorno potrebbe essere non semplicissimo. Perch\u00e9 se fosse un campionato \u201cnormale\u201d una sconfitta in trasferta alla prima giornata la si potrebbe archiviare con serenit\u00e0. Qua la formula del tutto particolare (solo 8 partite nella prima fase, accesso alla fase promozione per le prime due) impone di non commettere pi\u00f9 passi falsi, come se la Pielle si fosse gi\u00e0 giocata il jolly. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Francesco Parducci  ",
    "URL": "2021\/03\/01\/news\/unicusano-pielle-amara-sorpresa-montale-la-castiga-senza-pieta",
    "Abstract": "",
    "Categorie": ""
}