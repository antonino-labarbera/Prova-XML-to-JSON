{
    "Titolo": "La difesa del Pontedera collassa dopo ben 406 minuti di imbattibilit\u00e0 ",
    "ID articolo": "139971485",
    "Abstract": "Il Grosseto fa valere la perfida legge dell\u2019ex: Lorenzo Raimo si prende la sua rivincita nei confronti dei granata\u00a0",
    "Testo": "<p><b>Tommaso Silvi<\/b><br\/><br\/>Poteva essere la partita della svolta, quella in grado di cambiare davvero la prospettiva della parte finale di stagione. E invece, per il Pontedera, \u00e8 stata la domenica del ritorno sulla Terra. Dopo sette risultati utili consecutivi il Grosseto spazza via le certezze di Caponi e compagni. E dopo 406\u2019 di imbattibilit\u00e0, la difesa granata collassa, concede tre reti e diverse occasioni pericolose agli avversari. Ma non \u00e8 tutto da buttare, sia chiaro. Gli uomini di Maraia c\u2019hanno messo il cuore, provando fino all\u2019ultimo a raddrizzare una partita che un giovane terzino nato nel 1999 ricorder\u00e0 per tutta la vita. \u00c8 la legge dell\u2019ex, che a volte sa essere proprio perfida.<br\/><br\/><b>RAIMO SUPERSTAR <\/b><br\/><br\/>Estate 2018. Il Pontedera si sta preparando al campionato di serie C. In granata arriva un giovanissimo esterno difensivo. Ha giocato da protagonista in serie D nella Massese, sembra pronto per il professionismo. Si chiama Lorenzo Raimo e, nell\u2019intera stagione, collezioner\u00e0 appena una manciata di presenze, quasi tutte partendo dalla panchina. Nella scorsa stagione, Raimo ha iniziato in D nel Ponsacco, poi \u00e8 passato al Grosseto, con cui ha vinto il campionato. Ieri si \u00e8 preso la sua personale rivincita nei confronti del Pontedera. Ha segnato il primo gol con un tiro cross che ha mandato in tilt Sarri. Ha calciato il missile che ha portato alla deviazione vincente di Moscati, valida per il momentaneo 2-0. Poi, per completare il lavoro, ha mandato al bar mezza difesa del Pontedera, prima di farsi stendere da Benassai. Calcio di rigore trasformato da Galligani e 3-1 definitivo per il Grosseto. <br\/><br\/><b>ATTACCO SPUNTATO <\/b><br\/><br\/>La sconfitta dello Zecchini non \u00e8 soltanto Raimo. Contro il Grifone il Pontedera ha messo a nudo uno dei suoi punti deboli. Il reparto offensivo. Magrassi con la maschera per proteggere il suo naso \u201ctraballante\u201d ha fatto quel che ha potuto. Nel primo tempo, Benedetti lo ha assistito poco. Poi \u00e8 entrato Semprini, a riformare il 3-5-2 classico, ma la sostanza non \u00e8 cambiata. Pochi tiri in porta da parte del Pontedera, nonostante un possesso palla prolungato, specie nel secondo tempo. La forza dei granata, nel magico inizio del girone di ritorno, \u00e8 stata soprattutto la difesa. Ieri, per\u00f2, Risaliti, Piana e Benassai hanno balbettato in alcune circostanze, non riuscendo a contenere la dinamicit\u00e0 di Boccardi e Moscati. Il calcio, comunque, offre sempre l\u2019occasione per rifarsi: mercoled\u00ec alle 18.30 arriva la Pistoiese.<br\/><br\/><b>RIPARTIRE DA QUI <\/b><br\/><br\/>Anche da Grosseto, comunque, il Pontedera pu\u00f2 portare via un elemento positivo. Il carattere. Il 2-0 di Moscati poteva tagliare gambe e morale al gruppo, che invece ha raggiunto la rete della speranza di Barba. Per ampi tratti della gara i granata hanno tenuto in mano il pallino del gioco. Per vincere, per\u00f2, bisogna segnare. E questo Pontedera \u2013 ancora in zona playoff \u2013 fatica a buttarla dentro. \u2014\u00a9 RIPRODUZIONE RISERVATA <br\/><br\/><\/p>",
    "Autore": "Tommaso Silvi ",
    "URL": "2021\/03\/01\/news\/la-difesa-del-pontedera-collassa-dopo-ben-406-minuti-di-imbattibilita",
    "Categorie": ""
}