{
    "Titolo": "Moto contro auto della Globo in due finiscono all\u2019ospedale",
    "ID articolo": "139971472",
    "Testo": "<p><b>san giuliano. <\/b>La sequenza ripresa dalle telecamere non lascia alcun margine nella ricostruzione di uno schianto che la sorte ha voluto chiudere con un lieto fine. <br\/><br\/>Nell\u2019impatto all\u2019incrocio sulla Statale, conosciuto per i suoi trascorsi anche mortali, tra una moto e un\u2019auto, conducente e passeggero di una Honda sono finiti a terra. Trasportati in ospedale per le contusioni rimediate nell\u2019urto i due, di 21 e 31 anni, residenti a Monsummano, non sono in pericolo di vita. Devono ringraziare la loro buona stella se la cronaca per una volta racconta un finale senza lutti. Da quello che \u00e8 stato possibile accertare dagli agenti della polizia municipale, la Dacia Sandero dell\u2019istituto di vigilanza Globo di Pistoia, guidata da un 44enne di San Giuliano Terme, nel tardo pomeriggio si \u00e8 immessa sulla Statale 12 arrivando da via Niccolini. <br\/><br\/>Il Comune da tempo ha messo un cartello di obbligo di svoltare a destra, verso il Foro. Il vigilante ha, invece, proseguito la marcia verso l\u2019interno del paese in direzione del centro e la Honda Hornet con i due giovani in viaggio verso Pisa ha centrato la Dacia nella fiancata destra. <br\/><br\/>I due sono stati catapultati sull\u2019asfalto e soccorsi da due ambulanze inviate dal 118.<br\/><br\/>All\u2019inizio il codice di partenza assegnato era rosso, pericolo di vita, ma poi a Cisanello le condizioni dei due amici non sono state considerate cos\u00ec gravi da indurre i medici a riservarsi la prognosi.<br\/><br\/>\u00abVoglio ricordare che il Comune ha messo un cartello con un\u2019indicazione precisa di obbligo di svoltare a destra \u2013 afferma il sindaco <b>Sergio Di Maio<\/b> \u2013. Nessuno nega la posizione infelice dell\u2019incrocio, ma in questo caso \u00e8 palese la violazione del codice della strada come causa dell\u2019incidente. Lo dico senza negare la pericolosit\u00e0 di un tratto di strada sul quale il Comune \u00e8 intervenuto per una messa in sicurezza necessaria. Ma non dobbiamo mai dimenticare che per quanto cerchiamo imporre cartelli e divieti se poi non vengono rispettati \u00e8 inutile imputare alle istituzioni mancanze o negligenze\u00bb. \u2014<br\/><br\/><b>P.B.<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "P.B. ",
    "URL": "2021\/03\/01\/news\/moto-contro-auto-della-globo-in-due-finiscono-all-ospedale",
    "Abstract": "",
    "Categorie": ""
}