{
    "Titolo": "\u00abAlbano Querci, grande sindaco di Castagneto\u00bb ",
    "ID articolo": "139971407",
    "Testo": "<p><i>Il 27 febbraio era l\u2019anniversario dei 20 anni dalla morte di Albano Querci, sindaco di Castagneto dal 1965 al 1980, sindacalista, politico, presidente sezione Coop, fondatore sezione Auser, una figura centrale della vita politica e sociale di Castagneto Carducci nel secolo scorso. Lo ricorda cos\u00ec il segretario del Pd di Castagneto, Simone Tinagli.<\/i><br\/><br\/><b>Simone Tinagli<\/b><br\/><br\/>Ricorrono i 20 venti anni dalla morte di Albano Querci, deceduto il 27 febbraio 2001, e per una singolare coincidenza, nel 2021 ricorreranno anche i 100 anni dalla sua nascita avvenuta il 23 dicembre 1921 alla Sassa, frazione del comune di Montecatini Val di Cecina. Albano Querci \u00e8 stato una figura centrale della vita politica e sociale di Castagneto Carducci nel secolo scorso. Dopo la guerra e la prigionia in Germania, Albano si iscrisse al Pci dedicandosi all'impegno nella Lega dei contadini divenendo anche responsabile della Federazione provinciale dei braccianti, tratt\u00f2 numerose vertenze con i proprietari terrieri piccoli e grandi che a Castagneto erano numerosi ed agguerriti; eletto consigliere comunale nel 1951 in una lista unitaria tra Pci e Psi sar\u00e0 sindaco del Pci dal 1965 al 1980 e le amministrazioni comunali da lui dirette realizzarono importanti opere pubbliche come l'acquedotto rurale, le fognature e i depuratori nei tre centri abitati, le nuove scuole medie, servizi sociali innovativi come l'assistenza domiciliare, la guardia medica, le vacanze per gli anziani, gli alloggi popolari di via costia ai mandorli ed il provvedimento pi\u00f9 importante deliberato dal Consiglio comunale nel dopoguerra cio\u00e8 il primo Piano regolatore generale coordinato con gli altri Comuni della costa e la Provincia di Livorno. L'unit\u00e0 tra comunisti e socialisti nel governo degli enti locali venne perseguita con convinzione da Albano che, nel 1975, fu sindaco di una ritrovata unit\u00e0 a sinistra durante la quale nacque un rapporto di forte amicizia, oltre il rapporto politico, con il vicesindaco socialista Ugo Morganti. Albano fu il padre politico di un gruppo di giovani donne e uomini. Albano continu\u00f2 il suo impegno istituzionale come vicepresidente dell'Associazione Intercomunale; medi\u00f2 politicamente tra le diverse esigenze dei comuni pi\u00f9 grandi, Cecina e Rosignano, rispetto agli altri otto comuni pi\u00f9 piccoli della costa e delle colline; impost\u00f2 progetti di carattere sovracomunale come i piani del commercio, i finanziamenti all'agricoltura, la promozione turistica ed il pi\u00f9 rilevante che fu l'accorpamento degli ospedali di Cecina e Rosignano e la costruzione del nuovo ospedale di zona a Cecina. Come presidente della sezione soci della Coop Toscana Lazio Albano riusc\u00ec a superare le resistenze della direzione a realizzare un nuovo negozio, nella piazza che poi gli \u00e8 stata intitolata; fu infine tra i fondatori e volontario attivo dell'Auser; sostenne convintamente la svolta della Bolognina di Achille Occhetto che port\u00f2 al cambio del nome e del simbolo del Pci e alla nascita del Pds a cui si iscrisse; successivamente ader\u00ec anche all'ulteriore trasformazione del Pds nei Democratici di Sinistra.<br\/><br\/>Lo ricorderemo alla Festa dell\u2019Unit\u00e0. \u2014<br\/><br\/><br\/><br\/><\/p>",
    "Autore": "Simone Tinagli ",
    "URL": "2021\/03\/01\/news\/albano-querci-grande-sindaco-di-castagneto",
    "Abstract": "",
    "Categorie": ""
}