{
    "Titolo": "Proposta di Capecchi \u00abParliamo di tramvia da Firenze a Pistoia\u00bb",
    "ID articolo": "139971529",
    "Testo": "<p><b>PISTOIA<\/b>. L\u2019ipotesi di un collegamento via tram tra Firenze e Prato \u00e8 stata rilanciata nelle scorse settimane dal presidente della Regione <b>Eugenio Giani<\/b>, che ha proposto di prolungare l\u2019attuale tramvia da Peretola fino al museo Pecci, 15 chilometri da realizzare con una spesa di 350 milioni circa. Un\u2019idea suggestiva, che ha stimolato l\u2019intervento del consigliere regionale di Fratelli d\u2019Italia <b>Alessandro Capecchi<\/b>: perch\u00e9 non pensare ad un prolungamento fino a Pistoia?<br\/><br\/>L\u2019idea del prolungamento \u00e8 in un ordine del giorno dello stesso Capecchi, presentato in consiglio e rinviato all'esame della commissione competente \u00abal fine di approfondire il tema con la massima attenzione\u00bb, come precisa una nota stampa dello stesso consigliere. \u00abNell'atto presentato \u2013 continua Capecchi \u2013 ho richiesto di avviare, contemporaneamente a quello per Prato, uno studio di fattibilit\u00e0 per verificare anche per la citt\u00e0 di Pistoia l\u2019effettiva possibilit\u00e0 di estendervi la linea tramviaria o, in caso contrario, di prevedere altri interventi di mobilit\u00e0 collettiva\u00bb.<br\/><br\/>Ma lo stesso Capecchi non appare troppo convinto della proposta. \u00ab\u00c8 necessario \u2013 scrive infatti \u2013 entrare al pi\u00f9 presto nel merito della questione, analizzarla da vicino e sciogliere l'interrogativo: la tramvia da Firenze fino a Pistoia \u00e8 veramente fattibile? Sono molti gli aspetti da valutare. La tramvia \u00e8 infatti un mezzo lento e dai cospicui costi di manutenzione. \u00c8 dunque importante oltremodo non lasciare che la tramvia diventi l'ennesima chimera e concentrarsi sui possibili risultati concreti che possiamo portare alla citt\u00e0\u00bb.<br\/><br\/>La conclusione? \u00abForse la soluzione migliore per il nostro territorio \u2013 conclude il consigliere \u2013 \u00e8 rappresentata al momento da un efficientamento della linea ferroviaria Viareggio-Firenze e la conclusione, al pi\u00f9 presto, dei lavori di raddoppio ferroviario tra Lucca e Pistoia. In modo tale che il nostro capoluogo possa essere collegato tramite mezzi veloci con la piana fiorentina e con l'area lucchese\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><br\/><br\/><\/p>",
    "URL": "2021\/03\/01\/news\/proposta-di-capecchi-parliamo-di-tramvia-da-firenze-a-pistoia",
    "Abstract": "",
    "Autore": "",
    "Categorie": ""
}