{
    "Titolo": "Bellandi: \u00abIl gol? Una liberazione\u00bb ",
    "ID articolo": "139971377",
    "Abstract": "I nerazzurri tornano al successo contro il Sasso Marconi\u00a0grazie alla prima rete stagionale del centrocampista",
    "Testo": "<p><b>Gabriele Buffoni<\/b><br\/><br\/><b>Forte dei Marmi. <\/b>Lo scambio con Doveri, il dribbling e infine il destro, preciso quanto basta a non lasciare possibilit\u00e0 al portiere avversario di porci una pezza. Come primo gol in questo campionato, Leonardo Bellandi non poteva scegliere probabilmente rete pi\u00f9 pesante di quella firmata ieri contro il Sasso Marconi: un primo centro stagionale che vale ben pi\u00f9 dei tre punti in classifica conquistati dal Real Forte-Querceta. \u00c8 la rivalsa della squadra versiliese dopo l\u2019amara sconfitta di mercoled\u00ec contro il GhiviBorgo, la conferma di una prestazione che per larghi tratti ha visto i nerazzurri dominare la partita ma al contempo sprecare occasioni su occasioni per chiuderla. \u00abSono felice soprattutto per i tre punti conquistati \u2013 dichiara il giovane classe 2000 ex Livorno \u2013 vincere contro il Sasso Marconi era fondamentale, dovevamo riuscirci in ogni modo: potevamo chiuderla prima? Probabilmente s\u00ec, sicuramente potevamo fare meglio ma siamo stati anche molto sfortunati \u2013 ammette \u2013 adesso abbiamo fatto un passo concreto in avanti nel nostro cammino verso la salvezza e soprattutto, in vista di mercoled\u00ec, essere riusciti a vincere ci d\u00e0 la giusta carica. Anche a livello personale \u2013 ammette Bellandi \u2013 riuscire ad andare in gol \u00e8 quello che mi serviva: la voglia di vincere da parte di tutti era altissima ma volevo sbloccarmi gi\u00e0 da diverse giornate e trovare oggi la rete della vittoria \u00e8 stato a dir poco liberatorio\u00bb. La vittoria di ieri per\u00f2 non \u00e8 stata liberatoria soltanto per il centrocampista livornese: anche sul volto di mister Christian Amoroso \u2013 che ieri ha lasciato in panchina due veterani come Nicholas Guidi e Fabio Biagini (subentrato solo nell\u2019ultimo quarto d\u2019ora) \u2013 \u00e8 infatti tornato il sorriso dopo l\u2019amarezza del post partita contro il GhiviBorgo. \u00abEra il risultato che ci voleva, finalmente \u2013 si lascia andare il tecnico del Real Forte \u2013 adesso abbiamo pochi giorni prima della trasferta a Forl\u00ec, quindi ci concentreremo unicamente sul recupero delle energie per arrivare carichi alla sfida. Il turnover? L\u2019avevo annunciato e non mi sono fatto problemi a farlo: mi fido di tutti i giocatori che ho in rosa, Guidi era un po\u2019 stanco dopo aver giocato i 90 minuti di mercoled\u00ec e anche Biagini l\u2019ho visto un po\u2019 affaticato. Avranno spazio mercoled\u00ec\u00bb. <br\/><br\/>Assente a Forl\u00ec invece sar\u00e0 sicuramente Francesco Di Paola con cui ieri Amoroso ha avuto anche qualche scintilla polemica a bordo campo, al momento di sostituirlo. \u00abTutto rientrato \u2013 assicura l\u2019allenatore \u2013 siamo entrambi tipi sanguigni, pu\u00f2 capitare di avere qualche screzio ma ci siamo chiariti subito dopo. Mercoled\u00ec dovremo fare a meno di lui e sicuramente per noi sar\u00e0 un\u2019assenza importantissima, ma Giani scalpita e sar\u00e0 pronto a scendere in campo\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Gabriele Buffoni ",
    "URL": "2021\/03\/01\/news\/bellandi-il-gol-una-liberazione",
    "Categorie": ""
}