{
    "Titolo": "Danni vandalici alle auto \u00abServe la videosorveglianza\u00bb",
    "ID articolo": "139971507",
    "Testo": "<p><b>TERRICCIOLA. <\/b>Auto danneggiate, sfregi alla carrozzeria, vandalismi all\u2019apparenza gratuiti. I cittadini si lamentano e chiedono un sistema di videosorveglianza per poter risalire agli autori dei danni.<br\/><br\/>Succede a Terricciola, in particolare nell\u2019area di sosta in via Pozzuolo. Un ampio parcheggio sterrato, proprio all\u2019ingresso del borgo dell\u2019alta Valdera. Qui posteggiano l\u2019auto i residenti, considerando che si tratta di uno spazio vicino alle abitazioni e ritenuto, quindi, al sicuro da episodi spiacevoli. E invece, a quanto pare, non \u00e8 cos\u00ec.<br\/><br\/>In questi giorni le vetture in sosta sono state colpite da mani ignote, che si sono \u201cdivertite\u201d a graffiare la carrozzeria. L\u2019episodio \u00e8 stato raccontato sui <i>social<\/i> da un cittadino, che ha allegato anche le fotografie della propria auto, la cui fiancata \u00e8 stata completamente graffiata.<br\/><br\/>Non \u00e8 la prima volta che Terricciola viene presa di mira da malintenzionati. Negli anni scorsi, a pi\u00f9 riprese, e anche in tempi recenti, si sono registrati danneggiamenti al complesso degli ipogei, sito archeologico che si snoda sotto il paese e che ha un accesso dalla splendida terrazza panoramica. In pi\u00f9 di un\u2019occasione i vandali hanno scassinato la chiusura che impedisce l\u2019ingresso ai cunicoli realizzati in epoca etrusca.<br\/><br\/>Gli ipogei, per\u00f2, ora sono sorvegliati da un sistema di videocamere che scoraggia chi ha intenzione di commettere atti vandalici e garantisce la sicurezza.<br\/><br\/>Lo stesso dovrebbe accadere per il parcheggio di via Pozzuolo. Lo chiedono i cittadini, per poter posteggiare la macchina senza essere costretti ad avere la paura di ritrovarla \u2013 il mattino successivo \u2013 con danni da diverse centinaia di euro.<br\/><br\/>Ora, dunque, la palla passa all\u2019amministrazione comunale guidata da <b>Mirko Bini<\/b>, l\u2019unico soggetto che ha la possibilit\u00e0 di installare gli occhi elettronici sull\u2019area di sosta finita nel mirino dei vandali.<br\/><br\/>Al di l\u00e0 di cosa decider\u00e0 il Comune, resta l\u2019amaro in bocca per una serie di episodi tutt\u2019altro che felici, in una realt\u00e0, come quella di Terricciola, in cui questo tipo di situazioni, fino a non molti anni fa, erano del tutto inesistenti. \u2013<br\/><br\/><b>Tommaso Silvi<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Tommaso Silvi ",
    "URL": "2021\/03\/01\/news\/danni-vandalici-alle-auto-serve-la-videosorveglianza",
    "Abstract": "",
    "Categorie": ""
}