{
    "Titolo": "L\u2019appello di nonno Giuliano \u00abVaccinatevi anche voi\u00bb ",
    "ID articolo": "139971522",
    "Abstract": "Dalla guerra sulla Linea gotica a piazzale Loreto e agli incontri con Pertini\u00a0a 97 anni  sorride  e ringrazia i medici che gli hanno somministrato la prima dose",
    "Testo": "<p><b>Martina Trivigno<\/b><br\/><br\/><b>PISTOIA<\/b>. \u00abVaccinatevi, \u00e8 importante. Dobbiamo fare la nostra parte, tutti quanti. E rispettare le regole\u00bb.<br\/><br\/><b>Giuliano Aiardi<\/b>, 97 anni, ex ferroviere di Pistoia, non lo nasconde: all\u2019inizio era un po\u2019 preoccupato. Ma dubbi non ne ha mai avuti: il vaccino \u00e8 la cosa giusta da fare. L\u2019unica, sottolinea. Cos\u00ec, gioved\u00ec scorso, ha indossato il vestito buono e ha oltrepassato la soglia della Casa della salute di viale Adua. L\u00ec, ad aspettarlo, c\u2019era il gruppo di medici di medicina generale formato da<b> Paola David<\/b>, <b>Patrizia Scartabelli<\/b> e <b>Renzo Vannucci<\/b>.<br\/><br\/>\u00abAll\u2019inizio, avevo un po\u2019 di tremarella, devo ammetterlo \u2013 racconta nonno Giuliano \u2013 ma la mia dottoressa mi ha tranquillizzato. A un tratto le ho detto: \u201cE il vaccino? \u201d. Lei mi ha risposto che aveva gi\u00e0 fatto. \u00c8 stato meraviglioso. Mi sono sentito in un ambiente protetto. E al sicuro, anche, con una dose di vaccino somministrata\u00bb.<br\/><br\/>Nonno Giuliano, del Covid, non ha mai avuto paura.<br\/><br\/>\u00abMa soltanto perch\u00e9 ho vissuto l\u2019ultimo anno rispettando le regole e andando poco in giro \u2013 racconta \u2013 La mia \u00e8 un\u2019et\u00e0 vulnerabile, lo so bene. Per questo sono sempre stato molto rigoroso. Quando, poi, la mia dottoressa mi ha telefonato, dicendo che era arrivato il mio momento per essere vaccinato, sono stato felice. Ho avuto solo un momento di preoccupazione, ma sono sempre stato bene, non ho avuto alcun problema. Devo ringraziare lo staff medico: \u00e8 stato fantastico\u00bb.<br\/><br\/>D\u2019altra parte, nonno Giuliano non \u00e8 un tipo che si abbatte facilmente. Anche perch\u00e9 \u2013 come racconta \u2013 lui ha fatto la guerra.<br\/><br\/>\u00abSulla Linea gotica con gli alpini italiani \u2013 dice, fiero \u2013 Ricordo ancora quando arrivammo a Milano, i partigiani l\u2019avevano gi\u00e0 liberata. Ho ancora davanti agli occhi l\u2019immagine di Benito Mussolini e Claretta Petacci, appesi a testa in gi\u00f9, a piazzale Loreto. E non ho mai dimenticato Sandro Pertini che gridava: \u201cToglieteli da l\u00ec, non abbiamo combattuto per questo\u00bb.<br\/><br\/>Passarono gli anni, la guerra rappresentava ormai il passato, per quanto ancora facesse male. E la vita di Giuliano and\u00f2 avanti: divent\u00f2 un macchinista delle Ferrovie dello Stato e, in seguito, consigliere d\u2019amministrazione con delega al personale.<br\/><br\/>\u00abPertini, all\u2019epoca, era presidente della Camera dei deputati, prima di essere eletto Presidente della Repubblica \u2013 prosegue nonno Giuliano \u2013 e io andavo da lui per sollecitarlo perch\u00e9 mettesse le leggi, per il mio compito degne di considerazione, all\u2019ordine del giorno. Lui mi aveva preso in simpatia e mi diceva sempre: \u00abChe vuoi ragazzo, sei qui di nuovo?\u201d. Era cos\u00ec: un uomo burbero, a volte. Ma era il migliore\u00bb.<br\/><br\/>Il passato ha insegnato molto a nonno Giuliano. Una cosa su tutte: lo spirito di sacrificio. \u00abNoi anziani, nella nostra vita, abbiamo visto tante cose brutte e questa pandemia non \u00e8 da meno. Per questo a tutti dico: vaccinatevi. E rispettate le regole\u00bb . \u2014<br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "Martina Trivigno ",
    "URL": "2021\/03\/01\/news\/l-appello-di-nonno-giuliano-vaccinatevi-anche-voi",
    "Categorie": ""
}