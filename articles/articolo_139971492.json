{
    "Titolo": "Migliarino fa cappotto nel derby con la Turris a Rosignano pronta riscossa per il Cus Pisa ",
    "ID articolo": "139971492",
    "Abstract": "Nel recupero della gara contro l\u2019Invicta Grosseto la Lupi Estintori Pontedera incappa in una secca sconfitta",
    "Testo": "<p><b>pontedera. <\/b>Il derby dell\u2019amicizia finisce con la netta vittoria della squadra ospite: percorso netto per la <b>Baglini Ascensori Migliarino<\/b>, che porta via l\u2019intera posta recuperando altri tre punti preziosi e mantenendo la vetta della classifica. La collaborazione estiva tra <b>Grandi Turris<\/b> e Migliarino ha portato ad un rimescolamento di organici, e anche se in campo i due sestetti se le sono date di santa ragione, cercando di prevalere uno sull\u2019altro, si tratta pur sempre, in stragrande maggioranza, di atleti che fino allo scorso anno giocavano assieme, nelle due formazioni targate Migliarino Volley, in C e in D. I biancorossi sono partiti meglio, prendendo un break di qualche punto; la Grandi non \u00e8 stata a guardare ed \u00e8 riuscita a rosicchiare il vantaggio avversario portandosi sul 22-23, costringendo coach Ceccherini al time-out tecnico. Al rientro in campo, un bel punto di Storari, per il 24, una invasione a rete ospite e un altro punto in attacco dell\u2019opposto biancorosso hanno fissato il punteggio sul 23-25. I due set successivi hanno visto invece un predominio biancorosso, dopo un illusorio equilibrio ad inizio parziale.<br\/><br\/>Nel recupero della terza giornata del campionato di serie B, sconfitta secca per la <b>Lupi Estintori Pontedera<\/b> sul campo di una Invicta indomabile, giunta al terzo successo in tre gare. Sansonetti ha schierato Lazzeroni ed Hendriks in diagonale, Lumini e Tosi in banda, Lusori e Bernieri al centro, con De Muro libero. La partita di Lumini \u00e8 durata pochissimo: non nelle migliori condizioni, ha provato a stare in campo ma coach Sansonetti ha dovuto sostituirlo quasi subito, inserendo prima Cerquetti, per i due set iniziali, quindi Pantani nel terzo. Ritrovato l\u2019assetto, gli ospiti hanno dato filo da torcere ai padroni di casa, recuperando un gap importante (21-16) e portandoli ai vantaggi, dove Invicta ha avuto lo slancio per chiudere (28-26) mettendo poi in discesa la gara. Il secondo parziale ha avuto un andamento simile al precedente, soltanto che il break 21-16, invece che essere ridotto dalla Lupi Estintori, \u00e8 stato allargato da Invicta. Non dissimile il terzo set, con Pontedera brava a rimanere agganciata ma Invicta troppo esperta per lasciarsi riprendere. <br\/><br\/>Quarta giornata di campionato, in C maschile, e pronta riscossa del <b>Cus Pisa<\/b>, che va a vincere da tre sul campo, sempre ostico, di Rosignano. Ospiti pi\u00f9 in palla, anche per il maggior numero di gare giocate, e locali indietro di condizione, come si \u00e8 potuto osservare nei primi due set dove i giallobl\u00f9, privi di Cannelli, ma con Bella e Neri in pi\u00f9, si sono imposti facilmente. Ritorno di fiamma labronico nella terza frazione, ma la reazione \u00e8 stata ben contenuta dal sestetto di Baldacci che ha resistito e portato a casa il bottino pieno. Nel femminile, con il rinvio di diverse gare, sono scese in campo la <b>Lupi Estintori San Miniato<\/b> e la <b>PediaTuss Casciavola<\/b>. Il team di Tagliagambe ha sub\u00ecto la terza sconfitta di fila in altrettante trasferte. Questa volta ha portato a casa un punto, ma c\u2019\u00e8 grande rammarico per il doppio vantaggio non concretizzato a dovere sul campo della giovane squadra di Montelupo. La PediaTuss ha invece portato via l\u2019intera posta da Pieve a Nievole, confermando un percorso netto interrotto soltanto dal derby rinviato con la Pallavolo Cascina. Ricoveri doveva rinunciare alla play titolare Masotti, ma Liuzzo non ha tradito le attese e ha fatto girare al meglio le compagne. Sempre per la C femminile non si \u00e8 giocata Pantera Lucca-<b>Volley Peccioli <\/b>a causa della positivit\u00e0 al Covid riscontrata in un\u2019atleta pecciolese. \u2014<br\/><br\/><b>Davide Ribechini<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Davide Ribechini ",
    "URL": "2021\/03\/01\/news\/migliarino-fa-cappotto-nel-derby-con-la-turris-a-rosignano-pronta-riscossa-per-il-cus-pisa",
    "Categorie": ""
}