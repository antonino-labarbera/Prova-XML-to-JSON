{
    "Titolo": "Sull\u2019inclusione sociale la Lega si divide in due ",
    "ID articolo": "139971539",
    "Abstract": "Spaccatura del gruppo consiliare al momento di votare\u00a0in merito al progetto di contrasto alla povert\u00e0 educativa ",
    "Testo": "<p><b>Giacomo Bertelli<\/b><br\/><br\/><b>CERTALDO. <\/b>Contrasto alla povert\u00e0 educativa, la Lega si incrina al momento del voto in consiglio comunale, con due s\u00ec e altrettante astensioni. \u00c8 accaduto nell\u2019ultima seduta a Certaldo del 27 febbraio e ha visto due consiglieri del Carroccio, <b>Emmanuele Nencini e Stefano Giannoni,<\/b> votare a favore del progetto presentato a livello di area Empolese Valdelsa. Astenuti invece il capogruppo <b>Damiano Baldini ed Eliseo Palazzo,<\/b> che hanno apprezzato tale idea ma hanno preferito poi astenersi, in attesa di vedere il progetto nero su bianco. Nessun commento dal centrodestra, senza dimenticare che a livello di area, la posizione del Carroccio su questo progetto \u00e8 stata ben chiara ed unita, volta all\u2019astensione. Il progetto, finalizzato al contrasto della povert\u00e0 educativa e il sostegno delle opportunit\u00e0 culturali ed educative di persone minorenni, prende il nome di \u201cEducare in comune\u201d. Montespertoli \u00e8 il comune capofila, assieme alla collaborazione di Capraia e Limite, Castelfiorentino, Cerreto Guidi, Certaldo, Gambassi, Montaione e Montelupo Fiorentino. L\u2019assessore all\u2019istruzione, <b>Benedetta Bagni<\/b>, ha presentato il piano: \u00abIl tema scelto \u00e8 stato l\u2019inclusione e su Certaldo vorremmo portare avanti tematiche legate alla disabilit\u00e0, soprattutto in ambito scolastico, all\u2019interno del Parco Libera Tutti, dove sta per partire un nuovo cantiere. Un progetto che porteremo avanti con l\u2019istituto scolastico e che, al di l\u00e0 del risultato finale che emerger\u00e0 da questo bando, ci permette di avere un qualcosa che \u00e8 destinato a rimanere, dove saranno coinvolte le associazioni del territorio\u00bb . Il capogruppo del Carroccio, Baldini, chiede per\u00f2 dettagli:\u00abAbbiamo affrontato il progetto in commissione, \u00e8 un bando nobile ma non abbiamo concretamente in mano qualcosa. Voter\u00f2 una astensione per approfondire poi successivamente\u00bb . I consiglieri di opposizione, Giannoni e Nencini, sposano la linea della maggioranza: \u00abNoi non votiamo le intenzioni, quindi non vedo niente in contrario, siamo favorevoli. Ogni progetto \u00e8 migliorabile, ma questa \u00e8 una importante base\u00bb . Per la Lega ha concluso Palazzo: \u00abSe dobbiamo votare un documento ma non ho una idea in mano, dovrei solo scegliere un buon proposito\u00bb . All\u2019attacco il Pd con la consigliera<b> Cristina Scardigli:<\/b> \u00abL\u2019opposizione non sa spiegare il perch\u00e9 della sua decisione di astensione\u00bb e il sindaco <b>Giacomo Cucini,<\/b> non ci sta:\u00abIl progetto c\u2019\u00e8 e riguarda l\u2019inclusione sociale, non c\u2019\u00e8 molto altro da dire\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Giacomo Bertelli ",
    "URL": "2021\/03\/01\/news\/sull-inclusione-sociale-la-lega-si-divide-in-due",
    "Categorie": ""
}