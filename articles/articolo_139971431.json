{
    "Titolo": "Parcheggio alle cascate La minoranza insorge \u00abSe ne parli con i cittadini\u00bb",
    "ID articolo": "139971431",
    "Testo": "<p><b>manciano. <\/b>La decisione dell\u2019amministrazione comunale di Manciano, guidata dal sindaco <b>Mirco Morini<\/b>, di comprare due terreni agricoli nella vallata delle terme di Saturnia per farne due parcheggi vicini alle Cascate del Gorello solleva critiche e preoccupazione nei due gruppi di minoranza.<br\/><br\/>Il gruppo Tradizione e futuro, guidato da <b>Giulio Detti<\/b>, bacchetta la comunicazione della maggioranza bollandola come \u00absterile autocelebrazione di questioni secondarie\u00bb. E porta a galla il recente provvedimento. \u00abLa giunta comunale senza darne alcuna notizia \u2013 scrive l\u2019opposizione \u2013 ha approvato una delibera di indirizzo per acquistare alla cifra di 96mila euro due terreni agricoli nel cuore della vallata delle Terme di Saturnia. Dalla delibera 27 del 23 febbraio si apprende che i due ettari e mezzo si trovano in mezzo a strutture ricettive e abitazioni e saranno utilizzati per la realizzazione di un megaparcheggio per autobus. Prima di procedere all\u2019acquisto chiediamo all\u2019assessore all\u2019urbanistica <b>Luca Pallini <\/b>di illustrare il progetto ai cittadini, in quanto secondo gli strumenti urbanistici vigenti, nei lotti di terra da lui individuati non risulta alcuna possibilit\u00e0 di realizzare un parcheggio o un\u2019area di servizi per le Cascate del Mulino. A meno che l\u2019assessore non voglia sperperare 100mila euro, in un momento drammatico come questo, per acquistare quello che a oggi pu\u00f2 essere solo un campo di patate, \u00e8 bene che prima di procedere spieghi pubblicamente tutto l\u2019iter urbanistico che intende mettere in atto\u00bb.<br\/><br\/>Da tempo la minoranza sollecita una soluzione al problema della fruizione delle cascatelle e ha presentato proposte alternative \u00abche \u2013 dice tuttavia \u2013 la maggioranza non ha mai voluto analizzare n\u00e9 con i cittadini, n\u00e9 con le strutture ricettive, n\u00e9 tanto meno con le varie forze politiche e con i comitati civici. Come gruppo consiliare continuiamo a ribadire che ogni intervento sull'area delle Cascate del Mulino deve essere frutto di un percorso partecipato che produca una progettualit\u00e0 seria, fattibile e risolutiva, riqualificando e valorizzando l\u2019esistente\u00bb. <br\/><br\/>E anche il consigliere <b>Fiorenzo Dionisi<\/b>, ex assessore al bilancio ora all\u2019opposizione con il gruppo indipendente \u201cFiorenzo: con i cittadini e per i cittadini\u201d, critica l\u2019annunciato acquisto. \u00abLa realizzazione di un parcheggio per i veicoli pesanti finalizzati al trasporto di turisti nella zona delle Terme di Saturnia\u00bb \u00e8 per Dionisi una scelta \u00abprofondamente dannosa per il nostro territorio sia sul piano ambientale che su quello economico\u00bb. <br\/><br\/>Dionisi replica anche alla nota al vetriolo che la maggioranza ha divulgato ieri sul post in cui Dionisi esprimeva apprezzamento sul bilancio previsionale. Dionisi puntualizza che ha trovato \u00abinteressante\u00bb la proposta di modificare l\u2019addizionale Irpef, ma nel complesso sul \u201cProgetto previsionale\u201d esprime \u00abuna valutazione non certo positiva\u00bb e definisce \u00abincommentabile\u00bb il passaggio in cui l\u2019amministrazione scrive che \u00abil suo (<i>di Dionisi<\/i>) voto favorevole al bilancio certificherebbe il suo rientro in maggioranza\u00bb. \u2014<b\/><b>F.F.<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "\tF.F. ",
    "URL": "2021\/03\/01\/news\/parcheggio-alle-cascate-la-minoranza-insorge-se-ne-parli-con-i-cittadini",
    "Abstract": "",
    "Categorie": ""
}