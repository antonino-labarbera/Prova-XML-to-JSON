{
    "Titolo": "FolGav torna a vincere al Malservisi e si toglie lo sfizio di battere una big ",
    "ID articolo": "139971421",
    "Abstract": "Un\u2019autorete all\u201985\u2019 ha consegnato tre punti di platino. Hanno esordito il portiere Ombra e l\u2019ultimo arrivato Staiano",
    "Testo": "<p><b>Enrico Giovannelli<\/b><br\/><br\/><b>GAVORRANO.<\/b> Torna a vincere il FolGav: al Malservisi-Matteini, grazie ad un\u2019autorete di Stefano Gramaccia a 5\u2019 dalla fine batte lo Sporting Club Trestina, secondo in classifica. Non \u00e8 stata una gran partita, in una giornata quasi primaverile, ma i maremmani hanno comunque spinto di pi\u00f9. L\u2019allenatore dei minerari presenta subito l\u2019ultimo acquisto Giuseppe Staiano, arrivato dalla Fermana, e il giovane vent\u2019enne lo ripagher\u00e0 con una prestazione di sostanza. In attacco spazio alla coppia Tomassini-Mencagli. Il Trestina in gran forma dopo il 5-0 rifilato al Cannara nel turno infrasettimanale, si affida al trio delle meraviglie: Sylla Fod\u00e8-Adnane Essoussi-Walid Khiribech. <br\/><br\/>Il FolGav al 7\u2019 perde il suo faro: Fabrizio Lo Sicco accusa un guaio alla coscia, costringendo Favarin al cambio con Angelo Lombardi. Al 16\u2019 il primo tiro: Grifoni imperversa a sinistra e scodella dalla parte opposta, con l\u2019altro esterno Papini che strozza la conclusione che si perde a lato. I biancorossobl\u00f9, in maglia nera, provano ad orchestrare manovre avvolgenti: al 23\u2019 Papini centra basso, con Migni che sventa. Il FolGav spinge. Al 25\u2019 il solito Grifoni con il destro a giro, pennella un cross a pochi centimetri sul secondo palo: Mencagli clamorosamente non riesce a buttarla dentro, non trovando la coordinazione giusta e l\u2019impatto con la palla. Grifoni allora ci prova al 35\u2019: il tiro \u00e8 largo di poco. Il Trestina sotto i richiami incessanti di Bonura si sveglia. Al 37\u2019 sul cross di Belli svetta di testa Khribech con Ombra che para, e poi sulla respinta la palla finisce in corner. Poco dopo \u00e8 la volta di Corioni a scagliare un rasoterra dal limite, fuori di un soffio. Un minuto dopo sempre Corioni sfonda dal lato corto dell\u2019area, con l\u2019assist al bacio ancora per Mencagli che con il petto manda incredibilmente a lato, fra la disperazione generale. <br\/><br\/>Nella ripresa il canovaccio non cambia. Al 47\u2019dall\u2019angolo testa di Corioni, Migni para. Il Trestina gira a vuoto e nemmeno la punizione di Khribech al 53\u2019 frutta qualche pericolo. Il FolGav spreca ancora al 56\u2019: Lombardi su punizione dal limite serve Tomassini, che si ritrova solo davanti al portiere che con il corpo riesce a respingere, e poi la difesa libera. Tre minuti dopo un tiro-cross di Grifoni mette nei guai Migni che non trattiene, smanacciando, con la palla che centra la traversa. Inizia la girandola dei cambi. Al 74\u2019 Tomassini di testa spedisce fuori, poi Fod\u00e8 al 74\u2019su una rimessa laterale di Della Spoletina, nel cuore dell\u2019area, spara alto. Si arriva cos\u00ec all\u201985\u2019 e sull\u2019ennesimo corner di Lombardi lungo sul secondo palo, Dierna fa da torre rimettendo nell\u2019area piccola con Tomassini chiuso dal portiere, ma con la palla che nella mischia colpisce Gramaccia e s\u2019insacca. \u00c8 il gol che vale la vittoria per i maremmani. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Enrico Giovannelli ",
    "URL": "2021\/03\/01\/news\/folgav-torna-a-vincere-al-malservisi-e-si-toglie-lo-sfizio-di-battere-una-big",
    "Categorie": ""
}