{
    "Titolo": "Il carro di Viani per il Carnevale 1911 e la \u201cfake news\u201d della tromba marina ",
    "ID articolo": "139971373",
    "Abstract": "L\u2019ispirazione per il dipinto attribuita  alla calamit\u00e0 che sconvolse   quell\u2019anno la citt\u00e0: ma l\u2019episodio fu successivo ai corsi",
    "Testo": "<p><b>Paolo Fornaciari<\/b><br\/><br\/>L\u2019edizione 2021 del Carnevale di Viareggio \u00e8 destinata a passare alla storia perch\u00e9, causa coronavirus, il corso mascherato per la prima volta nella storia della manifestazione anzich\u00e9 anticipare la stagione balneare, si svolger\u00e0, se le condizioni sanitarie e meteorologiche lo permetteranno, quando questa star\u00e0 per concludersi: dal 18 settembre al 9 ottobre. Per tenere comunque vivo il clima della festa, che ancora non c\u2019\u00e8 stata, non ci resta che recuperare momenti della storia del Carnevale. <br\/><br\/>Il Carnevale di 110 anni fa, quello dell\u2019edizione 1911 \u00e8 interessante perch\u00e9 offre il pretesto per ricordare che Lorenzo Viani ha lasciato un segno nella storia della manifestazione, partecipando, in quell\u2019anno, alla realizzazione del carro, \u201cIl trionfo della Vita\u201d di Domenico Ghiselli, dipingendo le figure grottesche e drammatiche nel grande pannello che costituisce la base della costruzione carnevalesca e dando valenza artistica alla manifestazione. Inoltre, sono stati fatti alcuni errori di datazione storica, intrecciando l\u2019edizione di quell\u2019anno, che ricordiamo si svolse nel febbraio, con un evento drammatico che sconvolse Viareggio: la tromba marina che il 15 marzo flagell\u00f2 la citt\u00e0. <br\/><br\/>Ma procediamo per ordine: Lorenzo Viani nel 1911 collabor\u00f2 alla realizzazione del carro \u201cIl trionfo della Vita\u201d di Domenico Ghiselli. Di quel lavoro, non ufficialmente rivendicato dall\u2019artista viareggino, non \u00e8 rimasta traccia se non alcune immagini fotografiche, tra le quali il bozzetto della costruzione carnevalesca. La prof. ssa Ida Cardellini Signorini nel suo monumentale volume \u201cLorenzo Viani\u201d, pubblicato nel 1978, ha scritto che si tratta di \u201cun\u2019attribuzione convalidata solo da lunghi anni di tacito assenso. Se pur non vi riconosca la mano di Viani pu\u00f2 darsi che egli abbia dato un suo disegno\u201d. Ma l\u2019attribuzione \u00e8 possibile attraverso l\u2019analisi dei materiali iconografici e di alcuni scritti di Lorenzo Viani, che peraltro documentano da dove l\u2019artista ha tratto l\u2019ispirazione per la realizzazione di quelle drammatiche immagini che caratterizzano l\u2019umanit\u00e0 dolente nella visione vianesca. Se \u00e8 scontato il significato d\u2019insieme del carro che mette in scena l\u2019eterno dualismo esistenziale tra la Vita e la Morte, meno facile \u00e8 stato risalire all\u2019origine del soggetto del dipinto del pannello. <br\/><br\/>Nel volume \u201cIl Carnevale di Viareggio\u201d, pubblicato da A. Mondadori Editore nel 1988 si legge che Viani ha realizzato il dipinto per documentare \u00abquanto accadde a Viareggio in quei giorni di Carnevale\u00bb, riferendosi all\u2019episodio della tromba marina che in quell\u2019anno semin\u00f2 scompiglio e paura nella popolazione di Viareggio, aggiungendo che, nonostante quell\u2019evento drammatico, il Carnevale ebbe comunque luogo. Successivamente altri hanno ripreso e considerato valido \u00abil riferimento alla tromba marina che quell\u2019anno invest\u00ec e sconvolse la citt\u00e0\u00bb. Questa chiave di lettura \u00e8 palesemente errata perch\u00e9 nel 1911 il carnevale fu festeggiato il 26 febbraio e l\u2019episodio della tromba marina che devast\u00f2 Viareggio causando ingenti danni, numerosi feriti ed anche un morto, si verific\u00f2 il giorno di marted\u00ec 15 marzo, quindi successivamente alla data del corso mascherato. <br\/><br\/>Ma vediamo, in sintesi, cosa successe quel marted\u00ec 15 marzo 1911, quando una tromba marina si abbatt\u00e9 su Viareggio. Alle 8,45, i marinai che fissavano il mare che ribolliva furioso, videro formarsi, a circa un chilometro dalla spiaggia, un enorme globo acqueo che saliva come nebbia modellandosi in forma conica. <br\/><br\/>La massa d\u2019acqua turbinosa, della larghezza di una cinquantina di metri e impressionantemente alta, con movimento vorticoso si diresse minacciosa verso la riva, sovraccaricandosi di sabbia. Accompagnata da una violenta grandinata, aggred\u00ec la zona delle darsene dove rase quasi al suolo alcune abitazioni, peraltro senza sfiorare i numerosi velieri ormeggiati, per poi proseguire la sua corsa distruttiva causando ingenti danni, numerosi feriti ed anche un morto. <br\/><br\/>La tromba marina scaric\u00f2 la sua furia devastatrice in poco tempo, lasciando per le vie della citt\u00e0 i segni del suo percorso distruttivo. <br\/><br\/>Il bilancio finale del passaggio della tromba marina fu cos\u00ec riassunto: \u00abFortunatamente le vittime si riducono ad un solo operaio, Del Torrione Cesare, lavorante alla fabbrica Guarnieri il quale fu colpito alla testa dalla caduta di una trave. Il numero dei feriti \u00e8 impossibile stabilire giacch\u00e9 i pi\u00f9 si sono curati nelle proprie case. Nei luoghi di cura si \u00e8 avuto il passaggio di settanta feriti di una certa gravit\u00e0\u00bb . <br\/><br\/>L\u2019eccezionale drammaticit\u00e0 dell\u2019evento fu tale che tutti i giornali riportarono in grande evidenza la notizia della tromba marina, fra le testate nazionali ricordiamo: La Tribuna, Il Nuovo Giornale, Settimana Illustrata, La Domenica del Corriere, Il Corriere della Sera, La Tribuna Illustrata, ed i francesi Suppl\u00e9ment Illustr\u00e9 du Petit Parisien e Derniere Heure. <br\/><br\/>Poich\u00e9 l\u2019episodio della tromba marina \u00e8 successivo alla data del corso mascherato di quell\u2019anno, la chiave di lettura del pannello \u00e8 un\u2019altra. Quasi sicuramente il dipinto rappresenta un omaggio di Viani nei confronti di un artista per il quale sentiva forti affinit\u00e0 e grande stima: Eugene Laermans. <br\/><br\/>Lorenzo Viani, che aveva gi\u00e0 avuto modo di vedere alcune opere dell\u2019artista belga alle Biennali di Venezia del 1905 e del 1907, a Parigi alla galleria \u201cLa Comedie Humaine\u201d di Georges Petit e a Bruxelles, il 18 gennaio 1911 scrisse sul settimanale \u201cVersilia\u201d, diretto da Luigi Salvatori, un articolo sull\u2019opera di Laermans (che Viani indica come \u201cLherman\u201d): \u00abQuando i quadri di Lherman sono in un\u2019esposizione, l\u2019effetto che producono sul visitatore \u00e8 il medesimo di quello che potrebbe produrre, in una sala di elegantissimi e di elegantissime, l\u2019entrata di un uomo, dall\u2019ampio torace velloso, mal coperto da panni logori, agitante una bandiera di morte\u00bb. L\u2019articolo prosegue con la descrizione di alcune opere dell\u2019artista belga fra le quali il dipinto \u201cTragedia umana\u201d: \u00abSono due operai che trasportano, l\u2019uno sorreggendolo alle ascelle, l\u2019altro sotto i ginocchi, un loro compagno che in una insurrezione ha avuto il capo sfragellato da una fucilata: la figlia traccia la strada ai pietosi soccorritori del padre e la madre segue il convoglio che va lungo un muro bianco...\u00bb. <br\/><br\/>Il soggetto centrale del pannello riproduce proprio il quadro di Laermans, che, ricordiamo, Viani aveva avuto modo di vedere alcuni anni prima e che invece documenta sul \u201cVersilia\u201d appena un mese prima del corso mascherato. <br\/><br\/>Inoltre, l\u2019interesse di Viani sempre per quel carro \u00e8 documentato anche nello scritto \u201cIl Carnevale di Viareggio\u201d in \u201cIllustrazione toscana\u201d del febbraio 1927: \u00abMolte mascherate furono organizzate in quei tempi remoti, ne ricordo una che aveva delle pretese neoelleniche: un tempietto sotto cui si venerava un giovane Bacco coperto di pampini, baccanti (giovanotti nodosi dal pugno proibito) ed Efebi intrecciavano danze, sui cantonali ardevano tripodi, avanti al fantastico carro un banditore, su una brenna di un vetturino, il quale faceva ondeggiare un orifiamma, con su scritto Quanto \u00e8 bella giovinezza che pur fugge tuttavia, chi vuol esser lieto sia del doman non vi \u00e8 certezza. Tutto era falso sul carro; colonne, capitelli, attico e anche una fantasiosa clessidra, in vetta al tetto, che rappresentava la Vita\u00bb. <br\/><br\/>Per concludere, nell\u2019interesse di Viani per quel carro pu\u00f2 essere sottintesa, in qualche modo, l\u2019ammissione della paternit\u00e0 di quel bozzetto. \u2014<br\/><br\/>\u00a9 RIPRODUZIONE RISERVATA<br\/><br\/><br\/><br\/><\/p>",
    "Autore": "Paolo Fornaciari ",
    "URL": "2021\/03\/01\/news\/il-carro-di-viani-per-il-carnevale-1911-e-la-fake-news-della-tromba-marina",
    "Categorie": ""
}