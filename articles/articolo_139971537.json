{
    "Titolo": "Auguri Ferruccio: giornata dedicata a Busoni ",
    "ID articolo": "139971537",
    "Abstract": "Il 1\u00b0 aprile in occasione dei 155 anni dalla nascita del compositore empolese previsti laboratori , musiche e video-messaggi",
    "Testo": "<p><b>EMPOLI.<\/b> Laboratori, auguri eccellenti, ai quali ognuno pu\u00f2 contribuire con originalit\u00e0, e musica dal vivo direttamente dalle stanze che hanno visto venire alla luce<b> Ferruccio Busoni,<\/b> compositore e musicista empolese del quale il primo aprile ricorrono i 155 anni dalla nascita. Proprio in quella data, il Centro studi musicali Ferruccio Busoni ha in programma una giornata di iniziative a distanza, come conviene ai tempi del coronavirus, per raccontare l'illustre artista. <br\/><br\/>Un Busoni Day, dal titolo #festeggiaferruccio, pi\u00f9 che mai da celebrare per tornare ad accendere ancora una volta i riflettori sul mondo della cultura e dei musei, costretti a una prolungata chiusura proprio dall'emergenza sanitaria. Il messaggio? La cultura non si ferma.<br\/><br\/>Busoni ha visto la luce il primo aprile 1866 in una piccola casa che circondavano l'allora \"Campaccio\" oggi nota come piazza della Vittoria, come raccontato nelle pagine della prima edizione italiana del libro 'Ferruccio Busoni. Biografia' di Edward Joseph Dent. E proprio la sua casa nat\u00eca, oggi museo oltre che sede del Centro guidato dalla presidentessa<b> Eleonora Caponi<\/b> con la direzione artistica di <b>Lorenzo Ancillotti,<\/b> sar\u00e0 protagonista dell'evento, pensato per grandi e piccoli. Si inizia al mattino con attivit\u00e0 dedicate ai bambini. A partire dalle 10.30, si terranno due laboratori, 'Il pianoforte di Busoni', ideato per i pi\u00f9 piccoli che, con l'aiuto di un adulto potranno costruire il proprio personalissimo pianoforte, e 'Busoni in citt\u00e0', pensato per dare ai bambini e ragazzi di ogni et\u00e0 la possibilit\u00e0 di scoprire insieme, attraverso domande curiose, i luoghi di Empoli cari al celeberrimo compositore. Nel pomeriggio spazio alle dediche: lo staff del Centro sta raccogliendo una serie di video-messaggi di auguri per il festeggiato. E chiunque voglia pu\u00f2 contribuire inviando i propri video-auguri alla mail csmfb@centrobusoni.org o tramite Whatsapp al numero 373 7899915, entro il 21 marzo.<br\/><br\/>Il gran finale del Busoni Day sar\u00e0 empolese doc: alle 21.30, dalle sale del museo Casa Busoni, i musicisti Damiano Tognetti, Marco Gallina, Caterina Cioli e Lucio Labella Danzi eseguiranno il Quartetto per archi, n. 2 op. 26. di Ferruccio Busoni. Un omaggio al compositore attraverso le sue stesse note che sar\u00e0 introdotto da un\u2019edizione speciale delle guide all\u2019ascolto \u201cMa senti Busoni\u201d, a cura del direttore del Centro, Lorenzo Ancillotti. Per restare aggiornati sulle iniziative targate #festeggiaferruccio, basta seguire la pagina facebook Centro studi musicali Buoni e il profilo Instagram centro busoni. \u2014<br\/><br\/><br\/><br\/><\/p>",
    "URL": "2021\/03\/01\/news\/auguri-ferruccio-giornata-dedicata-a-busoni",
    "Autore": "",
    "Categorie": ""
}