{
    "Titolo": "L\u2019analisi di Maraia: \u00abSiamo entrati in campo troppo timorosi\u00bb",
    "ID articolo": "139971488",
    "Testo": "<p>Il ko con il Grosseto, che arriva dopo tanti risultati utili consecutivi, lascia un po\u2019 di rammarico in casa granata. Il risultato finale punisce forse eccessivamente il Pontedera, che secondo mister Ivan Maraia avrebbe potuto far qualcosa in pi\u00f9 soprattutto nell\u2019avvio. \u00abUna sconfitta pu\u00f2 capitare, i nostri avversari arrivavano da un buon momento e abbiamo pagato l\u2019inizio un po\u2019 timido \u2013 dice \u2013. C\u2019\u00e8 il rammarico di essere entrati in campo timorosi, ma la squadra, gi\u00e0 nel primo tempo, ha dimostrato di saper stare in partita\u00bb. Dopo i primi 15 minuti, i granata hanno creato molto anche in avanti. \u00abIl finale \u00e8 stato positivo \u2013 continua Maraia \u2013 la squadra ha lottato e non ho niente da rimproverare ai ragazzi\u00bb. Peccato anche per i tre gol subiti, che hanno interrotto l\u2019imbattibilit\u00e0 di Sarri. Nessun allarmismo per\u00f2. \u00abA parte l\u2019ultimo gol, i primi due sono stati un po\u2019 particolari \u2013 commenta il tecnico \u2013 non credo sia una questione di organizzazione difensiva o di errori individuali: succede, fa parte del gioco\u00bb. Adesso, concentrazione alta per il derby con la Pistoiese. \u00abCi teniamo a far bene \u2013 conclude \u2013 sono sicuro che ci sar\u00e0 una bella risposta, anche se sar\u00e0 importante gestire bene i cambi e le rotazioni\u00bb. \u2014<b>P.M.<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "  P.M. ",
    "URL": "2021\/03\/01\/news\/l-analisi-di-maraia-siamo-entrati-in-campo-troppo-timorosi",
    "Abstract": "",
    "Categorie": ""
}