{
    "Titolo": "Rogo nella villetta dichiarata inagibile",
    "ID articolo": "139971503",
    "Testo": "<p><b>casciana terme lari. <\/b>Un mese fa nella villetta nella campagna di Lavaiano c\u2019era stato un incendio e il primo piano dell\u2019abitazione era stato dichiarato inagibile. Sembrava che i proprietari di questo edificio dovessero trovare un\u2019altra sistemazione. Ieri per\u00f2 i vigili del fuoco sono dovuti intervenire di nuovo in via Maremmana. Stava andando a fuoco la stessa abitazione che ora \u00e8 stata dichiarata inagibile e sono state evacuate tre persone, marito, moglie e una figlia. Le cause del secondo incendio, come quelle del primo avvenuto alla fine di gennaio, non sono chiare. Certamente per\u00f2 ai soccorritori non sar\u00e0 sfuggita la presenza di una grande quantit\u00e0 di materiali di scarto di ogni genere che si trovano sia nel giardino che in alcune stanze della villetta, realizzata in aperta campagna. Una situazione che dopo il rogo di ieri non potr\u00e0 non essere presa in considerazione da chi ha il compito di controllare il territorio e anche come vengono stoccati i materiali di scarto. La presenza di tutti questi oggetti, alcuni facilmente infiammabili, ha finito per favorire l\u2019estendersi delle fiamme. Sul posto sono intervenuti anche i carabinieri. Se dopo il primo incendio, partito da una scintilla del caminetto che poi aveva \u201cattaccato\u201d un divano, si era pensato ad un fatto accidentale, dopo l\u2019episodio di ieri non \u00e8 escluso che si prospettino altre possibilit\u00e0. \u2013<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/rogo-nella-villetta-dichiarata-inagibile",
    "Abstract": "",
    "Autore": "",
    "Categorie": ""
}