{
    "Titolo": "Festeggiamenti per Napoleone Il direttore degli Uffizi all\u2019Elba ",
    "ID articolo": "139971403",
    "Abstract": "Stamani un sopralluogo nei siti storico-museali per portare opere d\u2019arte sull\u2019Isola,\u00a0insieme col presidente Giani: si scelgono le location per esporre i tesori di Firenze \u00a0",
    "Testo": "<p><b>PORTOFERRAIO<\/b>. <b>Eike Schmidt<\/b>, direttore delle Gallerie degli Uffizi e il presidente della Regione Toscana <b>Eugenio Giani<\/b>, impegnati questa mattina in un sopralluogo sui siti storico-museali portoferraiesi nel quadro del progetto \u201cUffizi Diffusi\u201d. A fare gli onori di casa e ad accompagnare la delegazione fiorentina formata dai pi\u00f9 stretti collaboratori del direttore degli Uffizi e del presidente della Regione in giro per la citt\u00e0 saranno il sindaco <b>Angelo Zini<\/b>, l\u2019assessore alla cultura <b>Nadia Mazzei<\/b> e il consigliere regionale della Lega <b>Marco Landi<\/b>. Pur non disponendo di comunicazioni ufficiali per volont\u00e0 degli stessi organizzatori che fino all\u2019ultimo hanno tenuto a non diffondere alla stampa la notizia, per cui la stessa partecipazione di Eugenio Giani \u00e8 stata confermata solo ieri sera. Tuttavia \u00e8 trapelata l\u2019indiscrezione secondo cui lo stesso Schmidt vorrebbe far pervenire a Portoferraio opere d\u2019arte conservate nei magazzini fiorentini attinenti o riferibili all\u2019imperatore Napoleone Bonaparte di cui quest\u2019anno cade il bicentenario della morte, perch\u00e9 siano mostrate al pubblico e riscuotano l\u2019attenzione e la considerazione che esse meritano, e che purtroppo non hanno goduto finora a Firenze per mancanza di spazio. O semplicemente di opportunit\u00e0. Che \u00e8 un po\u2019 lo spirito, la filosofia cui si ispira lo stesso progetto \u2018Uffizi diffusi\u2019, sempre voluto da Schmidt. Cio\u00e8 far acquisire alla galleria fiorentina una dimensione regionale. Una specie di \u201cdelocalizzazione\u201d che porter\u00e0 la raccolta di opere d\u2019arte tra le pi\u00f9 famose al mondo a espandersi fuori della cinta muraria fiorentina, per coinvolgere l\u2019intera Regione. Elba compresa. <br\/><br\/>\u00abPer noi \u00e8 un grossissima opportunit\u00e0 che vorremmo sfruttare in tutto e per tutto \u2013 ha detto al giornale l\u2019assessora Nadia Mazzei \u2013. Sapere che la nostra citt\u00e0 \u00e8 stata inserita nel progetto a fianco, per esempio, del museo della Battaglia di Anghiari. di Villa Medicea a Careggi, del museo Civico di Pescia non pu\u00f2 che farci onore. Speriamo che la visita che compiremo questa mattina sortisca l\u2019effetto che tutti noi speriamo\u00bb. <br\/><br\/>Sar\u00e0 una doppia sfida quella intrapresa dall\u2019\u00e9quipe Schmid per il 2021. Per primo si vuol rendere la Toscana una \u201cregione d\u2019arte\u201d, superando il concetto di \u201ccitt\u00e0 d\u2019arte\u201d. Secondo essere pronti in occasione delle celebrazioni in programma per il bicentenario della morte di Napoleone che partiranno ufficialmente in 5 maggio.<br\/><br\/>Un tempo molto contenuto e ristretto per organizzare il tutto. Ma il sindaco Angelo Zini coglie un altro aspetto della questione.<br\/><br\/>\u00abPerch\u00e9 limitarsi ad accogliere opere d\u2019arte rapportabili all\u2019epopea napoleonica? \u2013 si \u00e8 chiesto \u2013. Potrebbe essere l\u2019occasione per aprire e instaurare una collaborazione con la direzione degli Uffizi pi\u00f9 ampia e pi\u00f9 duratura nel tempo. E che esuli dalle celebrazioni in onore di Bonaparte\u00bb. \u00c8 la prima volta per gli Uffizi che si parla di \u201ccollaborazione con altre realt\u00e0 toscane\u00bb.<br\/><br\/>L\u2019obiettivo perseguito dal direttore e dai suoi collaboratori \u00e8 quello di offrire l\u2019opportunit\u00e0 al pubblico, specie in questo periodo pandemico che non favorisce le comunicazioni e gli spostamenti, di rendere fruibili e godibili opere d\u2019arte che giacciono accatastate nei depositi fiorentini. Che sono, a detta dei pi\u00f9 informati, migliaia. \u2014<br\/><br\/><b>Luigi Cignoni<\/b><br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "Luigi Cignoni ",
    "URL": "2021\/03\/01\/news\/festeggiamenti-per-napoleone-il-direttore-degli-uffizi-all-elba",
    "Categorie": ""
}