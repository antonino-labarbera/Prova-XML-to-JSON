{
    "Titolo": "Cagnazzo: \u00abPrendiamola bene e riposiamoci\u00bb ",
    "ID articolo": "139971405",
    "Abstract": "Il coach non si abbatte per lo stop a causa del Covid: \u00ab\u00c8 una pausa forzata ma non fa male, abbiamo speso tanto\u00bb",
    "Testo": "<p><b>Francesco Massei<\/b><br\/><br\/><b>PIOMBINO. <\/b>Di nuovo quarantena. Questo il responso arrivato dalle autorit\u00e0 sanitarie dopo l\u2019emergere di un caso di positivit\u00e0 nel consueto giro di tamponi pre-match: le disposizioni prevedono che tutta la squadra debba osservare una quarantena di dieci giorni e che successivamente giocatori e staff vengano sottoposti al tampone di controllo che ne potrebbe permettere il rientro sul parquet. Una situazione spiacevole che blocca la Solbat nel suo momento migliore, reduce dalle vittorie con Empoli e Firenze. Due successi netti che avevano permesso ai giallobl\u00f9 di abbandonare quella scomoda penultima posizione che aveva accompagnato Piombino in questa prima parte di campionato.<br\/><br\/>La messa in quarantena della squadra ha certificato il rinvio della sfida con Chiusi ed \u00e8 probabile che vada a influire anche sulla gara con Cecina (il derby sarebbe in programma il 7 marzo)<br\/><br\/>\u00abInnanzitutto \u2013 dice coach <b>Damiano Cagnazzo<\/b> \u2013 speriamo che questa situazione si risolva nel minor tempo possibile e che tutti, staff e giocatori, stiano bene. Questo \u00e8 l\u2019aspetto pi\u00f9 importante. Venendo alla pallacanestro possiamo vedere questo periodo di stop come dei giorni di riposo forzato: nelle ultime settimane avevamo speso tanto sia sul piano fisico che psicologico. Certo \u00e8 che, in questa situazione, rimanere concentrati su quello che poi vogliamo fare sul parquet non \u00e8 facile\u00bb.<br\/><br\/>Ed \u00e8 proprio questo uno degli aspetti pi\u00f9 difficili: il lavoro in solitaria, davanti a un pc, non pu\u00f2 sostituire le sedute di allenamento in palestra. Ma in una situazione straordinaria come quella del Covid valutazioni del genere non fanno testo e il Golfo cercher\u00e0 di prepararsi al meglio per il rientro in campo, consapevole dell\u2019importanza delle due sfide che attenderanno i giallobl\u00f9 dopo questo periodo di stop.<br\/><br\/>\u00abDobbiamo ancora scegliere con lo staff come impostare il lavoro in questa settimana \u2013 continua Cagnazzo \u2013 per adesso abbiamo scelto di staccare per qualche giorno. Campionato strano? S\u00ec, lo \u00e8. Con pause e stop del genere \u00e8 difficile prendere il ritmo. Ma anche riavere indietro il lavoro perso in questi periodi di stop, come successo con Piombino con quei trentacinque giorni di fermo tra novembre e dicembre. C\u2019\u00e8 da dire che \u00e8 una condizione che riguarda chiunque, in ogni ambito lavorativo e nel nostro caso tutte le squadre sportive. Non dobbiamo usarlo come alibi: anzi penso che dobbiamo essere consapevoli che possono verificarsi situazioni simili e riuscire a uscirne al meglio\u00bb.<br\/><br\/>Per coach Cagnazzo non \u00e8 ancora tempo di fare un bilancio ma la sensazione \u00e8 che, a circa un mese dal suo arrivo sulla panchina giallobl\u00f9, la mano dell\u2019allenatore maceratese inizi a vedersi. Ne sono una testimonianza le due vittorie fondamentali dell\u2019ultimo periodo. \u00abI bilanci solitamente si fanno alla fine \u2013 afferma \u2013 fino a oggi il nostro percorso ha una strada chiara che dobbiamo continuare a percorrere. Dovremo essere bravi a rientrare sul parquet nello stesso modo in cui lo abbiamo lasciato ma per adesso devo ringraziare tutti i giocatori e l\u2019intero staff. A Piombino poi mi trovo bene, \u00e8 una citt\u00e0 bella dove si riesce a vivere al meglio anche se il rammarico \u00e8 che con questa situazione non mi riesca a godere di tutta la bellezza che pu\u00f2 offrire\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Francesco Massei ",
    "URL": "2021\/03\/01\/news\/cagnazzo-prendiamola-bene-e-riposiamoci",
    "Categorie": ""
}