{
    "Titolo": "Ci sono programmi per l\u2019estate o ci faremo trovare impreparati?",
    "ID articolo": "139971438",
    "Abstract": "Monte Argentario, il consigliere di minoranza Luigi Scotto\u00a0segnala i ritardi dell\u2019amministrazione e i rischi  per il settore turistico\u00a0",
    "Testo": "<p><b>LA POLEMICA<\/b><br\/><br\/>\u00abCi aspettiamo programmazione, ma troviamo il silenzio\u00bb. La stagione estiva si avvicina e per il consigliere di minoranza<b> Luigi Scotto<\/b> la necessit\u00e0 di preparare il campo per il turismo \u00e8 una priorit\u00e0. Cosa che, secondo il capogruppo di Argentario: il Progetto, non sta avvenendo da parte del sindaco. Reo, secondo Scotto, di un preoccupante immobilismo quando invece andrebbe pianificata l\u2019accoglienza del territorio, considerata anche \u201cl\u2019invasione\u201d avvenuta lo scorso anno subito dopo il lockdown e fino a settembre, quando l\u2019Argentario era stato preso d\u2019assalto da una mole di turismo che non si vedeva da molti anni. \u00abSiamo alla fine di febbraio e le amministrazioni delle localit\u00e0 turistiche si preparano a effettuare la programmazione in vista della stagione estiva \u2013 dice Scotto \u2013 Una stagione che, visti i recenti trascorsi, si preannuncia molto simile a quella 2020, che all\u2019Argentario ha fatto registrare un successo di presenze senza precedenti. Per la gioia delle molte aziende che vivono di turismo, messe a dura prova da quest\u2019anno di Covid. I flussi enormi dell\u2019anno scorso sono stati inaspettati e hanno colto alla sprovvista non solo esercenti e residenti, ma la stessa amministrazione che, alla vigilia della bella stagione, non aveva fatto nulla di concreto per accogliere e gestire quei flussi. Noi avevamo invitato il sindaco a creare una commissione consiliare dedicata e a definire delle linee guida per le attivit\u00e0. Ovviamente al nostro appello non \u00e8 stata data nessuna risposta e il risultato \u00e8 stato che un\u2019occasione clamorosa per far conoscere o riscoprire il nostro promontorio \u00e8 stata completamente sprecata. Tantissime persone si sono riversate sul Promontorio, accolte senza un minimo di programmazione e, in moltissimi casi, sommerse da una valanga di multe, per l\u2019inadeguatezza del sistema di gestione degli stalli di sosta e degli spostamenti nelle diverse calette\u00bb.<br\/><br\/>Secondo Scotto bisogna accelerare per creare maggiori servizi per l\u2019estate 2021. \u00abQuest\u2019anno cosa sta facendo il nostro sindaco? Ha imparato la lezione dello scorso anno organizzando un\u2019estate favolosa, al netto dei limiti imposti dal Covid, o si far\u00e0 trovare impreparato come lo scorso anno? Quello che \u00e8 certo \u00e8 il silenzio l\u2019inerzia e il totale disinteresse verso una necessaria attivit\u00e0 di programmazione. Il minimo che ci aspetteremmo sarebbe far trovare due paesi puliti, ordinati, e soprattutto non invasi dai cattivi odori come l\u2019estate scorsa. Ma anche prevenire scorribande notturne dei giovani e atti vandalici, regolare meglio il traffico e approntare un servizio navetta per il territorio. E, fatte salve le difficolt\u00e0 dovute alla pandemia, fare tutto il possibile perch\u00e9 noi e i nostri ospiti possiamo passare qualche serata deliziandoci con eventi e qualche intrattenimento\u00bb. \u2014<b>                     A.C.<\/b><br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "                     A.C. ",
    "URL": "2021\/03\/01\/news\/ci-sono-programmi-per-l-estate-o-ci-faremo-trovare-impreparati",
    "Categorie": ""
}