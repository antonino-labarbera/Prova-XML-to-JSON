{
    "Titolo": "Camminare? S\u00ec, ma anche pulire L\u2019idea \u201ceco\u201d di Michela e i suoi amici ",
    "ID articolo": "139971393",
    "Abstract": "Sulla spiaggia di Senzuno un gruppo di giovani ha raccolto in appena due ore mucchi di plastica e polistirolo \u00a0",
    "Testo": "<p><b>Michele Nannini<\/b><br\/><br\/><b>FOLLONICA.<\/b> C\u2019\u00e8 un modo sicuro, rispettoso ed ecologico per godersi le belle giornate che Follonica sta regalando in questo periodo: trovarsi in spiaggia e raccogliere quello che altri avventori hanno \u201cdistrattamente\u201d lasciato sul litorale, facendo una passeggiata, due chiacchiere tra amici e godendosi lo strepitoso panorama che solo il golfo riesce a regalare.<br\/><br\/>L\u2019idea \u00e8 venuta a un gruppo di ragazzi follonichesi che gi\u00e0 in passato avevano realizzato passeggiate ecologiche improvvisate raccogliendo rifiuti e cartacce sparsi sul litorale e che nel weekend hanno ripetuto l\u2019iniziativa. \u00abSiamo amici da tempo \u2013 spiega <b>Michela Lazzara<\/b>, una delle organizzatrici delle passeggiate \u2013 in questo periodo ci vediamo su zoom oltre a praticare insieme yoga, abbiamo tirato fuori questa idea durante una chiacchierata e siamo partiti. \u00c8 il momento giusto per iniziative del genere, purtroppo a Follonica c\u2019\u00e8 troppa immondizia a giro, dalle strade alle pinete alle spiagge la citt\u00e0 \u00e8 piena di cestini colmi e in condizioni davvero brutte, probabilmente sono anche pochi per le necessit\u00e0 attuali considerando che adesso nei bar non si pu\u00f2 consumare e l\u2019asporto inevitabilmente porta a un aumento di rifiuti\u00bb.<br\/><br\/>Cos\u00ec Michela e i suoi amici si sono armati di guanti e sacchetti e si sono ritrovati sul litorale di Senzuno, dalla fine delle baracche alla residenza Falusi. Poche centinaia di metri che sono serviti per\u00f2 a racimolare una grossa quantit\u00e0 di sporcizia. \u00abSi fanno due chiacchiere, ci si gode il sole che in questi giorni \u00e8 sempre pi\u00f9 caldo e si fa qualcosa di buono sperando di ispirare altri follonichesi, noi intanto diamo il nostro contributo perch\u00e9 non si pu\u00f2 solo pensare e criticare ma bisogna anche agire. In un paio di ore ci siamo goduti il nostro splendido mare e abbiamo ripulito questo piccolo tratto di spiaggia: \u00e8 incredibile vedere come in una zona cos\u00ec ridotta abbiamo trovato quasi una foresta di immondizia, soprattutto microplastiche e polistirolo. Alla fine gli escrementi dei cani erano la cosa pi\u00f9 naturale che ci fosse, tutto il resto invece \u00e8 sporco che inquina e che fa male danneggiando la microfauna marina\u00bb.<br\/><br\/>Per Michela e i suoi amici la pulizia pu\u00f2 essere un primo passo ma serve una diversa consapevolezza dell\u2019ambiente. \u00abSperiamo che questa cultura cambi alla svelta, basterebbe cos\u00ec poco. Girando per la citt\u00e0 purtroppo situazioni simili le troviamo un po\u2019 ovunque, come cartoncini o anche gratta e vinci gettati per terra: ma cosa costa riportarseli a casa e buttarli dove \u00e8 consentito? Bisognerebbe anche aumentare i cestini in giro e magari prevedere delle sanzioni per chi sporca, in questo modo si potrebbero disincentivare questi comportamenti e reperire risorse per tenere la citt\u00e0 ma pi\u00f9 in generale il mondo pi\u00f9 pulito. Anche a Follonica poi stanno nascendo numerose strutture turistiche di alto livello e non \u00e8 bello che la citt\u00e0 presenti ai turisti il suo splendido territorio cos\u00ec maltenuto\u00bb. Ripeterete le passeggiate ecologiche? \u00abNoi certamente \u2013 conclude Michela \u2013 visti gli apprezzamenti ricevuti sui social abbiamo capito che ci sono altre persone interessate ma per il momento poco motivate nel mettersi in gioco da sole; speriamo di aver creato un po\u2019 di interesse, magari in futuro lanceremo l\u2019idea qualche giorno prima per raccogliere pi\u00f9 adesioni\u00bb. \u2014\u00a9 RIPRODUZIONE RISERVATA<br\/><br\/><\/p>",
    "Autore": "Michele Nannini ",
    "URL": "2021\/03\/01\/news\/camminare-si-ma-anche-pulire-l-idea-eco-di-michela-e-i-suoi-amici",
    "Categorie": ""
}