{
    "Titolo": "Bimbo di 3 anni cade dal terrazzo salvo dopo un volo di 5 metri ",
    "ID articolo": "139971511",
    "Abstract": "Lo ha soccorso  un passante: \u00abNon si muoveva, abbiamo avuto paura\u00bb\u00a0Trasportato all\u2019ospedale Meyer con l\u2019elisoccorso, non \u00e8 in pericolo di vita",
    "Testo": "<p><b>SANTA CROCE. <\/b>\u00c8 caduto da un\u2019altezza di cinque o sei metri mentre stava giocando. Tanta paura per un bambino di circa tre anni che ieri all\u2019ora di pranzo \u00e8 volato gi\u00f9 da un terrazzo. In casa c\u2019erano i genitori e altri bambini che si preparavano per andare a pranzo. Il bambino \u00e8 arrivato al balcone ed \u00e8 anche riuscito ad arrampicarsi sul muro di protezione. Poi deve essere scivolato e di conseguenza caduto nel vuoto dal primo piano del condominio. A trovarlo steso sul selciato \u00e8 stato un passante, un giovane di 25 anni, <b>Giacomo Pellegrini<\/b>. <br\/><br\/>\u00abStavo andando via dal lavoro quando mi sono reso conto che c\u2019era un bambino a pancia in gi\u00f9 davanti a me. Sembra incredibile, lo so, anche io ne sono rimasto sorpreso. All\u2019inizio ho pensato che stesse giocando con altri bambini e invece poi mi sono reso conto che non si muoveva\u00bb. Sono stati momenti di grande agitazione e paura. \u00abPrima ho chiamato mio padre e poi insieme abbiamo cercato di capire cosa era successo, dopo avere chiesto l\u2019intervento di un\u2019ambulanza che \u00e8 arrivata in pochissimi minuti\u00bb. Nel frattempo \u00e8 arrivato il padre del bimbo. <br\/><br\/>L\u2019uomo si \u00e8 avvicinato al figlio che poco dopo ha cominciato a piangere in maniera convulsa. Sul posto sono arrivati i soccorritori del 118 e inizialmente sembrava che le condizioni del bambino fossero gravi, soprattutto perch\u00e9 nei momenti successivi alla caduta non si muoveva e sembrava avere perso conoscenza. Invece probabilmente era solo per il grande spavento oltre che per il trauma. Nonostante il piccolo sia caduto da una discreta altezza alla fine le sue condizioni non desterebbero preoccupazione, stando a quanto ha confermato uno dei fratelli maggiori. \u00c8 stato comunque trasportato all\u2019ospedale Meyer di Firenze e trattenuto sotto osservazione per valutare le conseguenze dei traumi. L\u2019arrivo dell\u2019ambulanza Pegaso a Santa Croce sull\u2019Arno ha fatto temere il peggio anche se poi \u00e8 stato spiegato che la situazione era sotto controllo. Sull\u2019incidente domestico sono ora in corso accertamenti anche da parte dei carabinieri di Santa Croce. Grande l\u2019ansia dei genitori del piccoli, in particolare del padre che ha atteso l\u2019ambulanza stringendo il figlio in braccio per cercare di rassicurarlo. <br\/><br\/>Quasi in contemporanea si \u00e8 verificato un incidente stradale a Staffoli con richiesta di intervento dei vigili del fuoco. Intervento poi annullato in quanto le persone coinvolte hanno rifiutato le cure. \u2013<br\/><br\/><b>Sabrina Chiellini<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "Sabrina Chiellini ",
    "URL": "2021\/03\/01\/news\/bimbo-di-3-anni-cade-dal-terrazzo-salvo-dopo-un-volo-di-5-metri",
    "Categorie": ""
}