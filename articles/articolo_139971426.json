{
    "Titolo": "Sorrisi da Final four, Galileo ha centrato l\u2019obiettivo ",
    "ID articolo": "139971426",
    "Abstract": "Silva: \u00abQualificazione conquistata nettamente, peccato dover aspettare due mesi\u00bb. L\u2019altra semifinalista sar\u00e0 il Forte\u00a0",
    "Testo": "<p><b>Michele Nannini<\/b><br\/><br\/><b>FOLLONICA. <\/b>La foto della squadra abbracciata negli spogliatoi con il sorriso stampato su tutti i volti \u00e8 la miglior immagine per riassumere il successo del Galileo Follonica in casa del Why Sport Valdagno.<br\/><br\/>Un solo gol a dividere le due formazioni e a mandare gli azzurri in paradiso e i vicentini all\u2019inferno. Un gol arrivato con una magia costruita da <b>Davide Banini<\/b> e <b>Nando Montigel<\/b> durante l\u2019ultimo giro di orologio, con l\u2019esterno argentino che detta al compagno di squadra i movimenti da fare per completare uno schema studiato a lungo e concluso nel migliore dei modi da Montigel, perso in maniera clamorosa dalla retroguardia locale. \u00c8 stato uno dei pochi errori commessi dalle due squadre nell\u2019arco dei cinquanta minuti, d\u2019altra parte la posta in palio era troppo grande per permettersi un gioco pi\u00f9 spettacolare.<br\/><br\/>\u00ab\u00c8 stata una vittoria meritata \u2013 attacca <b>Sergio Silva<\/b> \u2013 se c\u2019era una squadra che ha creato di pi\u00f9 \u00e8 stata sicuramente la nostra, abbiamo portato a casa un successo e la qualificazione conquistati nettamente sul campo. Sapevamo che sarebbe stata una partita bloccata, forse non bella da vedere ma erano cinquanta minuti da dentro o fuori, entrambe le squadre si temevano a vicenda e hanno curato maggiormente l\u2019aspetto difensivo. Dovr\u00f2 adesso riguardarmi la partita ma credo che ci sia poco da dire sulla nostra vittoria, la qualificazione alla Final four era il primo obiettivo che ci eravamo prefissi. I ragazzi sono stati eccezionali, abbiamo ottenuto la qualificazione in casa di una squadra molto forte e meritano di godersi questo successo almeno fino a stasera quando inizieremo a lavorare in vista di Breganze. Ora dovremo aspettare due mesi per la finale, \u00e8 un bel punto interrogativo perch\u00e9 adesso stiamo bene, siamo in forma e abbiamo convinzione dei nostri mezzi, sicuramente giocare subito sarebbe stato bello ma va bene anche cos\u00ec, chiss\u00e0 che ad aprile non sia ancora meglio per noi\u00bb.<br\/><br\/>Il gol \u00e8 sembrato uno schema studiato in allenamento. \u00abSono cose che proviamo a fare quando abbiamo bisogno di recuperare le forze \u2013 conferma Silva \u2013 giocando due in avanti e due in difesa creiamo pericoli ma non rischiamo; \u00e8 un movimento che Davide e Nando fanno spesso e che ha causato anche l\u2019errore del Valdagno poi decisivo per il gol\u00bb.<br\/><br\/>Ieri si \u00e8 completato lo schema delle semifinaliste: il Follonica se la vedr\u00e0 con il Forte dei Marmi che ha battuto il Trissino 7-6 ai supplementari; dall\u2019altra parte di fronte Lodi e Sarzana che ha piegato 5-3 in rimonta il Montebello. Appuntamento il 24 e 25 aprile. \u2014<br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "Michele Nannini ",
    "URL": "2021\/03\/01\/news\/sorrisi-da-final-four-galileo-ha-centrato-l-obiettivo",
    "Categorie": ""
}