{
    "Titolo": "Cavalli sbagliati al galoppo sulle facciata del palazzo di Livorno contro i mulini dei pregiudizi ",
    "ID articolo": "139971454",
    "Abstract": "Dal laboratorio creativo ispirato a Don Chisciotte con gli ospiti dell\u2019Oami\u00a0sono nati i disegni per i murales di \u201cRonzinanti\u201d realizzati da Uovo alla Pop ",
    "Testo": "<p>\n\t<b>LIVORNO.<\/b> Dodici grandi cavalli immaginari sulla parete che d\u00e0 sul giardino della casa famiglia Emilio Cagidiaco. Si trova in Borgo San Jacopo 136 ed \u00e8 gestita dall\u2019associazione Oami, che si occupa della cura e dell\u2019assistenza di persone con fragilit\u00e0. Dalla collaborazione con Uovo alla Pop nasce il murale dal titolo \u201cRonzinanti, noi copiamo loro\u201d. \u00c8 il frutto di un laboratorio creativo che si \u00e8 concentrato sulla figura di Don Chisciotte e, appunto, del suo cavallo Ronzinante, famoso per non essere famoso proprio perch\u00e9 era solo un ronzino, un cavallo meticcio piccolo, magro e di non buona conformazione. Ma per Don Chisciotte era pi\u00f9 di un ronzino, era Ronzinante, che grazie al suffisso \u201c-ante\u201d il cavaliere errante lo aveva reso e nominato come \u201cil primo dei cavalli\u201d e lo considerava alla pari dei pi\u00f9 grandi mai esistiti.<br \/>\n\t<br \/>\n\tLa grande opera di street art \u00e8 realizzata, nello specifico, dall\u2019artista livornese Obl\u00f2 (nickname di <b>Giulia Bernini<\/b>, una delle Uovas insieme a <b>Valeria Aretusi, Viola Barbara<\/b> e <b>Libera Capezzone<\/b>) in collaborazione con <b>Michael Rotondi<\/b> e con il supporto operativo di <b>Sara Paltenghi.<\/b> \u00abMa gli artisti \u2013 chiarisce <strong>Giulia Bernini <\/strong>\u2013 sono proprio gli ospiti che vivono la casa famiglia, che hanno disegnato i cavalli esprimendo un livello di immaginazione superiore addirittura a quello di Don Chisciotte\u00bb.<br \/>\n\t<br \/>\n\tLa grande opera, terminata nel weekend, \u00e8 proprio una trasposizione muraria di tutti i cavalli e dei pattern immaginati e disegnati dagli allievi disabili durante i laboratori di pittura creativa fatti prima della pandemia insieme a Uovo alla Pop, spazio culturale che si occupa di street art, arte pubblica e sociale. Qual \u00e8 il messaggio di questo murale? \u00abDurante il laboratorio \u2013 racconta Obl\u00f2 \u2013 abbiamo indagato la figura di Don Chisciotte, paladino delle cause perse, che vede e immagina altro negli elementi naturali e non che incontra nel suo cammino. Cos\u00ec abbiamo lavorato sul suo cavallo Ronzinante e abbiamo chiesto agli ospiti della casa famiglia di immaginare e disegnare una loro storia di Don Chisciotte. Ne sono usciti 12 cavalli sghembi ma bellissimi, ognuno con una sua caratteristica che lo rende unico. C\u2019\u00e8 il ronzinante con tre gambe, quello col muso di tartaruga, e cos\u00ec via. La loro unicit\u00e0 diventa, nell\u2019opera, una potente coralit\u00e0\u00bb. La specialit\u00e0 della diversit\u00e0 emerge da un progetto che tira fuori il potenziale creativo dei disabili autori dei disegni, mentre la fantasia della galleria Uovo alla Pop si annulla proprio per dare spazio alla loro immaginazione.<br \/>\n\t<br \/>\n\tI 12 cavalli sghembi si fanno simbolo di quei \u201ccavalli sbagliati\u201d che non sono n\u00e9 di razza n\u00e9 purosangue ma che per qualcuno, occhi di uno sguardo errante, non solo sono molto importanti, ma davvero bellissimi; per farsi forza delle loro mancanze vivono insieme e nella stretta vicinanza si danno manforte e riconoscono i rispettivi doni. L\u2019emergenza sanitaria impedisce un\u2019inagurazione per presentare l\u2019opera alla citt\u00e0, ma tutto \u00e8 solo rimandato. Il progetto nasce grazie a un bando della Regione Toscana dal nome \u201cParlare con i muri\u201d, vinto da Oami in partnership con il Comune di Livorno, e alla sponsorizzazione delle vernici per mano di Cromology. Per ogni cavallo, Viola Barbara ha realizzato una storia che lo identifichi, contribuendo al valore di un murale immaginifico e molto evocativo. \u2014<br \/>\n\t<br \/>\n\t\u00a9 RIPRODUZIONE RISERVATA<br \/>\n\t&nbsp;<\/p>\n",
    "Autore": "Dario Serpan ",
    "URL": "2021\/03\/01\/news\/cavalli-sbagliati-al-galoppo-contro-i-mulini-dei-pregiudizi",
    "Categorie": ""
}