{
    "Titolo": "\u00abEx Aeronautica, l\u00ec il cimitero e il centro di Protezione civile\u00bb ",
    "ID articolo": "139971436",
    "Abstract": "Le priorit\u00e0 di Sinistra Italiana per i progetti di riqualificazione dell\u2019area \u00a0\u00abS\u00ec al parco e alle abitazioni, ma soltanto se per famiglie e giovani coppie\u00bb ",
    "Testo": "<p><b>albinia. <\/b>Un centro per la Protezione civile e il cimitero. Per Sinistra Italiana che ha deciso di sedersi al tavolo della coalizione che sostiene il candidato del centrosinistra <b>Mario Chiavetta<\/b>, la riqualificazione dell\u2019ex Aeronautica di Albinia, deve prevedere queste due realizzazioni. <br\/><br\/><b>Andrea Casamenti<\/b>, sindaco di Orbetello, e avversario di Chiavetta alle amministrative, ha annunciato l\u2019approvazione del piano strutturale. \u00abIl sindaco ha coraggio da vendere a parlare di Albinia dopo che per 5 anni in cui, nella frazione non si \u00e8 mossa foglia \u2013 dice Sinistra Italiana \u2013 In arrivo adesso, ci sarebbe anche l\u2019approvazione del piano strutturale che secondo il sindaco permetter\u00e0 all\u2019area ex Aeronautica, che tra l\u2019altro ci risulta non ancora nella disponibilit\u00e0 del Comune, di diventare un parco verde a disposizione degli albiniesi\u00bb. Per Sinistra Italiana, per\u00f2, la realizzazione del parco non \u00e8 l\u2019unico progetto del Comune che avrebbe anche in mente la realizzazione di abitazioni. \u00abL\u2019amministrazione Casamenti \u2013 aggiungono \u2013 dovrebbe essere un po\u2019 pi\u00f9 trasparente e dire, ad esempio, che tipo di abitazioni residenziali intende costruire all\u2019interno dell\u2019area. A noi risulta che saranno realizzate anche le case e non vorremmo vedere in quel parco verde spuntare villette bifamiliari private dove, per esempio, qualche alto graduato passer\u00e0 qualche giorno di vacanza\u00bb. Sinistra Italiana ritiene che il residenziale di cui ha bisogno Albinia debba essere \u00abin forma agevolata e destinato alle famiglie e alle giovani coppie, non ai generali in pensione. Di seconde case sfitte ce ne sono gi\u00e0 abbastanza. L\u2019area ex Aeronautica pu\u00f2 essere una grande opportunit\u00e0 per il territorio, la cui trasformazione pu\u00f2 fare da congiunzione tra Casa Brancazi, le Topaie e la frazione\u00bb.<br\/><br\/>Quello che sta a cuore a Sinistra Italiana \u00e8 anche la sicurezza di Albinia e del territorio circostante anche dopo i recenti disastri meteo (il riferimento \u00e8 a due alluvioni e una tromba d\u2019aria). Per questo ha pensato anche a quanto sarebbe importante che la frazione ospitasse un centro di Protezione civile in grado di intervenire qualora ce ne fosse la necessit\u00e0. La zona si trova a ridosso dell\u2019Aurelia, a poca distanza dalla stazione. Per lo stesso motivo \u00abquell\u2019area \u2013 concludono \u2013 pu\u00f2 diventare il fulcro dei servizi alla persona dal punto di vista socio-sanitario e culturale, pu\u00f2 inoltre accogliere uno specifico nodo intermodale per auto e biciclette\u00bb. Non per ultimo Sinistra Italiana vorrebbe in quell\u2019area il cimitero di Albinia di cui si parla da decenni. \u00abMeglio l\u00ec che dover spendere soldi per acquistare un terreno privato per poterlo realizzare\u00bb. \u2014<b>                             I.A.<\/b><br\/><br\/>\u00a9 RIPRODUZIONE RISERVATA <br\/><br\/><\/p>",
    "Autore": "                             I.A. ",
    "URL": "2021\/03\/01\/news\/ex-aeronautica-li-il-cimitero-e-il-centro-di-protezione-civile",
    "Categorie": ""
}