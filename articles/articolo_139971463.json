{
    "Titolo": "Fontanelli: una visione arretrata dello sviluppo, lo certificano i numeri",
    "ID articolo": "139971463",
    "Testo": "<p><b>PISA. <\/b>\u00abI numeri dicono una cosa diversa rispetto alle parole\u00bb. Continua il botta e risposta sul futuro della citt\u00e0, attraverso le previsioni del Piano strutturale intercomunale, tra l\u2019ex sindaco <b>Paolo Fontanelli<\/b> e l\u2019assessore all\u2019urbanistica Massimo <b>Dringoli<\/b>. \u00abMi sarei aspettato nella replica dell\u2019assessore Dringoli un ragionamento di smentita o di motivazione fondato sui dati oggettivi, ovvero sui numeri\u00bb, inizia cos\u00ec la controreplica di Fontanelli, che aggiunge: \u00abIl centro della critica che come Sinistra Civica Ecologista abbiamo rivolto al Piano strutturale intercomunale sta in una visione arretrata dello sviluppo e della gestione del territorio, in cui emerge una scelta concreta in direzione del consumo di nuovo suolo, nonostante si cerchi negarla o di nasconderla. Le cifre parlano chiaro e Dringoli cerca di sviare il discorso su scelte urbanistiche di quarant\u2019anni fa\u00bb. <br\/><br\/>I numeri, dunque, secondo Fontanelli: \u00abI conteggi sui mq di superficie utile lorda scritti nel Piano, e riguardanti tutte le funzioni, prevedono 455.600 mq di nuova edificazione e 272.690 mq di riuso\/recupero, ai quali vanno aggiunte quote di superficie accessoria (garage, porticati, vani scala, eccetera) e le quote per le aree a standard di legge, e si arriva ad un totale di consumo di suolo di circa 105-110 ettari. Ovvero l\u2019equivalente di 180 campi di calcio, in cui si prevedono 1.783 nuovi alloggi e 1.499 nuovi posti letto per alberghi oltre ai 1.288 derivanti dal riuso. Un totale di nuovi posti letto nella ricettivit\u00e0 alberghiera che equivale a circa 30 nuove strutture da 90 camere. Tra l\u2019altro queste previsioni non annullano quelle gi\u00e0 programmate sulle grandi trasformazioni urbane, come la caserma Artale o l\u2019area del Santa Chiara, che si fondano su consistenti potenzialit\u00e0 abitative\u00bb. Tutto questo \u00abin un contesto di assenza di analisi aggiornate sui reali bisogni abitativi, sulle tendenze demografiche e sulla consistenza dell\u2019esistente non utilizzato \u2013 dice ancora Fontanelli \u2013. Ecco, dire che queste previsioni sono \u201cin contrasto con il consumo di suolo e la dispersione abitativa\u201d come fa Dringoli \u00e8 quantomeno mistificatorio\u00bb.<br\/><br\/>Sulla previsione di una nuova viabilit\u00e0 a nord di Porta a Lucca \u00abstabilita, dice Dringoli, per togliere I Passi dall\u2019isolamento del passaggio a livello, dimentica che \u00e8 previsto poco pi\u00f9 a nord de I Passi il passaggio della tangenziale nord est che pu\u00f2 risolvere il problema senza ulteriori strade che, come insegnano vicende simili, finiscono per incentivare la trasformazione di aree da agricole a edificabili. Si tratta comunque di una dimenticanza che dimostra quanto sia vacuo pensare di pianificare senza tenere di conto delle relazioni economiche, sociali e infrastrutturali con i Comuni di San Giuliano, Calci, Vecchiano e Vicopisano\u00bb. <br\/><br\/>\u00abNotiamo invece \u2013 prosegue Fontanelli \u2013 che nella replica dell\u2019assessore si evita di fare riferimento all\u2019eccessiva previsione di parcheggi nella zona di Porta Nuova e Porta a Lucca, talvolta sacrificando anche aree a verde pubblico, da noi denunciata come nociva sul piano della conseguente stabilizzazione del turismo \u201cmordi e fuggi\u201d nella zona della Piazza dei Miracoli, mentre ci\u00f2 che serve \u00e8 puntare alla crescita dell\u2019offerta e dei servizi turistici verso i musei dei lungarni e il centro cittadino. Solo in questo modo \u00e8 possibile aumentare i tempi di permanenza dei turisti e rilanciare le attivit\u00e0 commerciali collegate nel centro citt\u00e0\u00bb.<br\/><br\/>\u00abAl di l\u00e0 della normale polemica sulle politiche urbanistiche, che comunque sono destinate a incidere nella vita della comunit\u00e0, appare imbarazzante \u2013 conclude \u2013 il ragionamento sulla pandemia, valutata come un evento di passaggio che non lascer\u00e0 conseguenze. Un atteggiamento sbagliato, che finora ha portato la giunta a ignorare l\u2019esigenza di mettere insieme, in un tavolo di confronto comune i principali attori istituzionali, economici e sociali, per vedere insieme come organizzare una risposta efficace alla crisi determinata dalla pandemia\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/fontanelli-una-visione-arretrata-dello-sviluppo-lo-certificano-i-numeri",
    "Abstract": "",
    "Autore": "",
    "Categorie": ""
}