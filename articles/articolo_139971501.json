{
    "Titolo": "Tamponi scambiati, altri spariti protesta una coppia di coniugi ",
    "ID articolo": "139971501",
    "Abstract": "Dopo essersi scoperti positivi al Covid, marito e moglie  si sono ritrovati\u00a0con esami a loro attribuiti e mai fatti e altri che sono andati perduti",
    "Testo": "<p><b>PONTEDERA. <\/b>Non solo l\u2019ansia di scoprirsi Covid ma anche i problemi per i tamponi sbagliati o smarriti. Non sono davvero mancati i disagi a una coppia che vive in Valdera. Alla fine di gennaio per un contatto stretto con una persona positiva (la madre della cittadina che racconta)\u00ababbiamo fatto la quarantena e successivamente siamo risultati positivi tutto il nucleo familiare composto da mia madre, mio padre, io e mio marito\u00bb. Prima difficolt\u00e0. \u00abA distanza di dieci giorni abbiamo fatto il secondo tampone risultato nuovamente positivo e l\u2019ultimo tampone l\u2019abbiamo fatto al ventunesimo giorno in data 24 febbraio\u00bb. Il brutto della vicenda arriva il 24 stesso. \u00abMentre stavo andando ad effettuare l\u2019ultimo tampone prenotato online di fine isolamento sono stata contattata dal dipartimento di igiene di Pontedera\u00bb. Motivo? \u00abMi hanno detto che a breve avrei ricevuto l\u2019email di fine isolamento e che risultava un tampone eseguito in data 23 (cio\u00e8 il giorno prima) in fase di elaborazione\u00bb. Tampone che non era stato fatto dalla cittadina. \u00abGli ho risposto che c\u2019era stato un grave errore in quanto stavo andando proprio in quel momento a fare il tampone\u00bb. A quel punto per\u00f2 si \u00e8 accesa la curiosit\u00e0 di sapere cosa stava succedendo. <br\/><br\/>\u00abSono andata a casa e sono entrata nel portale online dei referti per constatare quello che mi avevano detto. Ma ho scoperto che risultavano con i miei dati due tamponi entrambi in fase di elaborazione. C\u2019era quello del 23 n\u00e9 prenotato e n\u00e9 eseguito. Mentre quello del 24 realmente eseguito due giorni dopo era ancora senza esito\u00bb. Le successive proteste sono state inutili. Nessuna spiegazione utile \u00e8 stata data alla cittadina. Il 26 febbraio ha chiamato il numero della Regione Toscana. Stessa trafila, nessun risultato concreto. Lo stesso pasticcio \u00e8 stato combinato anche con i tamponi del marito. <br\/><br\/>\u00abAnche lui risulta avere fatto un tampone in data 23 che non ha n\u00e9 prenotato, n\u00e9 eseguito ma con esito positivo. E non risulta nessuna traccia del tampone prenotato ed effettuato il 24 (forse smarrito). Il 25 mio marito riceve un messaggio dalla Regione. \u00c8 arrivato l\u2019esito del tampone eseguito in data 23 (mai fatto in realt\u00e0). Chi \u00e8 la persona che ha effettuato il tampone?\u00bb. I tamponi eseguiti il 24 dalla coppia sono diventati fantasma. Perse le tracce. E anche la pazienza. \u2013<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/tamponi-scambiati-altri-spariti-protesta-una-coppia-di-coniugi",
    "Autore": "",
    "Categorie": ""
}