{
    "Titolo": "\u00abIl nuovo fontanello dar\u00e0 ai cittadini di Riglione un servizio migliore\u00bb ",
    "ID articolo": "139971468",
    "Abstract": "L\u2019assessore replica dopo la protesta del comitato locale\u00a0\u00abAnche quelli di Acque sono a pagamento con la bolletta\u00bb",
    "Testo": "<p><b>PISA. <\/b>\u00abSono sicuro che i cittadini resteranno soddisfatti del servizio\u00bb. Replica cos\u00ec l\u2019assessore <b>Raffaele Latrofa<\/b> dopo la protesta del comitato per l\u2019acqua pubblica gratuita Riglione. Il motivo della manifestazione \u00e8 la decisione della giunta comunale di installare in due quartieri (San Giusto-Marco oltre che Riglione) un fontanello di acqua a pagamento. \u00abNon troviamo corretto che l\u2019assessore Latrofa \u2013 hanno detto quelli del comitato durante la protesta di sabato \u2013 abbia deciso di non affidare ad Acque Spa la realizzazione del nuovo fontanello, ma che si sia preferito fare un bando per la realizzazione da parte di una societ\u00e0 privata che poi far\u00e0 pagare l\u2019acqua erogata. Soprattutto in un momento di difficolt\u00e0 economica riteniamo corretto aiutare le famiglie in difficolt\u00e0 e che quindi che l\u2019erogazione dell\u2019acqua sia gratuita per i fruitori\u00bb.<br\/><br\/>\u00abCredo sia giusto fare delle precisazioni \u2013 risponde Latrofa \u2013 anche perch\u00e9 \u00e8 stata la giunta nel suo complesso e non solo il sottoscritto a prendere questa decisione, finalizzata a dare ai cittadini un servizio diverso in grado di erogare anche acqua gassata e fresca\u00bb.<br\/><br\/>Sulla questione del servizio a pagamento, l\u2019assessore dice: \u00abVorrei sottolineare che i fontanelli di Acque Spa non sono gratuito come viene affermato, ma che vengono pagati da tutti i cittadini attraverso le bollette. Nel caso dei nuovi fontanelli la differenza \u00e8 che l\u2019acqua verr\u00e0 pagata soltanto da chi l\u2019acqua la prende\u00bb.<br\/><br\/>Questi nuovi fontanelli funzioneranno mediante un chip, dunque con una tessera ricaricabile. \u00abLa ricarica \u2013 dice ancora Latrofa \u2013 potr\u00e0 avvenire con denaro, ma potranno essere concesse anche forme di gratuit\u00e0 attraverso le fasce di reddito, erogando acqua che potr\u00e0 essere anche sia gassata che fresca. Ad esempio, abbiamo ipotizzato convenzioni con l\u2019Universit\u00e0 o altri enti per rendere il servizio gratuito o a costi ancor pi\u00f9 contenuti. Noi pensiamo in questo modo di poter rendere un servizio in pi\u00f9, come avviene anche in altre parti d\u2019Italia\u00bb.<br\/><br\/>Secondo l\u2019assessore, il mettere l\u2019erogazione a pagamento \u00abha anche il pregio di riuscire a dissuadere rispetto a comportamenti non corretti, come accade in altri casi, soprattutto perch\u00e9 l\u2019acqua \u00e8 un bene che non deve essere sprecato\u00bb.<br\/><br\/>Poi la polemica politica: \u00abA Riglione un fontanello arriva e sar\u00e0 una risposta di qualit\u00e0, non mi sembra invece che il Pd, sin da quando era alla guida del locale Ctp, sia riuscito in questo\u00bb. L\u2019obiettivo \u00e8 inaugurare il fontanello per il 22 marzo, giornata mondiale dell\u2019acqua. \u00abQuesta sarebbe la nostra intenzione \u2013 conclude Latrofa \u2013 e sono sicuro che i cittadini saranno contenti\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/il-nuovo-fontanello-dara-ai-cittadini-di-riglione-un-servizio-migliore",
    "Autore": "",
    "Categorie": ""
}