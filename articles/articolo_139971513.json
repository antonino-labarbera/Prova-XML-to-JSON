{
    "Titolo": "Spinelli: \u00abLetti Covid esauriti, serve aiuto dagli altri ospedali\u00bb",
    "ID articolo": "139971513",
    "Testo": "<p><b>fucecchio. <\/b>Sono 60 i nuovi casi di positivit\u00e0 individuati questa settimana a Fucecchio con un aumento del 30% rispetto ai sette giorni precedenti, quando i casi furono 47. Una crescita che porta il totale delle persone positive in questo momento a 156, mentre la settimana scorsa erano 129. Un aumento pi\u00f9 contenuto rispetto alla crescita dei 15 comuni della Societ\u00e0 della salute Empolese Valdarno Valdelsa che in media sono aumentati di quasi il 40%. La fascia di et\u00e0 attualmente pi\u00f9 colpita a Fucecchio \u00e8 quella tra i 40 e i 60 anni con 56 positivi attuali mentre di contro \u00e8 incoraggiante la situazione dei bambini con solo 4 casi sotto i 10 anni. Le persone attualmente in isolamento domiciliare per contatti con soggetti risultati positivi sono ad oggi 207. \u00abLa situazione dei contagi \u2013 commenta il sindaco <b>Alessio Spinelli<\/b> \u2013 \u00e8 sicuramente peggiorata rispetto ad alcune settimane fa. Negli ultimi giorni l\u2019incremento dei contagi a Fucecchio c\u2019\u00e8 stato ma comunque in misura minore rispetto alla media dei comuni limitrofi. Pi\u00f9 che i numeri delle persone positive a preoccupare \u00e8 la situazione degli ospedali della zona: i reparti Covid di Fucecchio e San Miniato sono gi\u00e0 esauriti e Empoli ha dovuto ampliare le terapie intensive prendendo posti da altri reparti. Io auspico che come siamo stati solidali tra di noi, utilizzando tutti e tre i presidi ospedalieri della zona, altrettanto solidali con noi siano gli altri ospedali dell\u2019area fiorentina che in questo momento hanno una pressione minore\u00bb. <br\/><br\/>Il sindaco Spinelli poi, anche nella veste di presidente della Societ\u00e0 della Salute Empolese Valdarno Valdelsa, ha espresso la sua opinione anche sulle limitazioni della zona rossa contenute nell\u2019attuale Dpcm. \u00abUna zona rossa in questo momento \u2013 ha detto \u2013 avrebbe un senso se le maglie dei controlli e delle restrizioni fossero impermeabili. Invece non vedo una grande differenza tra zona rossa e zona arancione, a meno che il governo non emani un nuovo decreto pi\u00f9 restrittivo, come sembrerebbe da fonti ufficiose. Se la nostra situazione ospedaliera beneficer\u00e0 del supporto di altre strutture credo che potremmo continuare a rimanere in zona arancione\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/spinelli-letti-covid-esauriti-serve-aiuto-dagli-altri-ospedali",
    "Abstract": "",
    "Autore": "",
    "Categorie": ""
}