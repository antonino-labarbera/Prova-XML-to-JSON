{
    "Titolo": "Una mappatura dei punti critici per spaccio e illuminazione ",
    "ID articolo": "139971469",
    "Abstract": "Le proposte del coordinamento dei comitati cittadini al Tavolo convocato\u00a0dalla prefettura. \u00abPronti anche a cofinanziare servizi di vigilantes in alcune zone\u00bb",
    "Testo": "<p><b>PISA. <\/b>Una mappatura critica su illuminazione, videosorveglianza e spaccio di droga da fornire come aiuto alle forze dell\u2019ordine. \u00c8 la proposta fatta dai comitati cittadini durante il Tavolo di osservazione sulla sicurezza urbana convocato dal prefetto su richiesta del coordinamento dei comitati cittadini. All\u2019incontro il capo di gabinetto del prefetto, <b>Ciro Silvestro<\/b>, e l\u2019assessora alla sicurezza <b>Giovanna Bonanno<\/b>, oltre ai rappresentanti di tutte le forze dell\u2019ordine. Il coordinamento, tra l\u2019altro ha dato la disponibilit\u00e0 a fornire dettagliate indicazioni per aumentare illuminazione e videosorveglianza in tutta la citt\u00e0 per il controllo del territorio.<br\/><br\/>\u00abData la carenza di risorse umane per il controllo efficace del territorio \u2013 si legge in una nota del coordinamento \u2013 i residenti potrebbero anche co-finanziare servizi riconosciuti e accreditati di security privata in determinate zone e circostanze\u00bb. Il coordinamento, inoltre, \u00abha reiterato l\u2019esigenza di istituire la presenza di \u201cassistenti alla clientela\u201d per i locali di somministrazione e vendita, a maggior ragione a causa del divieto di assembramento dettato dal contesto, ma che possa diventare campo di esperienza per la gestione della \u201csocialit\u00e0\u201d appena riprender\u00e0 nei numeri e negli orari \u201cnormali\u201d\u00bb.<br\/><br\/>Tutte le iniziative proposte sono contenute in un documento consegnato a prefetto, questore e assessore.<br\/><br\/>Pur apprezzando la convocazione, il coordinamento \u00abnon si ritiene del tutto soddisfatto dall\u2019incontro, in quanto lo svolgimento \u00e8 apparso poco rispondente agli obiettivi che aveva posto il prefetto nella sua istituzione nel 2019: ascolto attivo, strategie condivise e aggiornamento continuativo sui risultati, tutto nell\u2019ottica di un rapporto di cittadinanza attiva e responsabile per una \u201csicurezza urbana integrata\u201d. L\u2019incontro ha mostrato il carattere di una mera rassegna dei problemi. Mancano ancora molte definizioni operative sulle proposte formulate da tempo, che sono state rinviate\u00bb.<br\/><br\/>In conclusione, il Coordinamento ha deciso, dopo l\u2019incontro, di continuare la collaborazione, aumentando i contributi dei comitati soprattutto per la mappatura ragionata delle segnalazioni critiche su illuminazione, videosorveglianza e zone a prevalenza di spaccio e degrado.<br\/><br\/>Infine, il presidente del coordinamento <b>Francesco Pozzi<\/b> ha presentato il progetto di organizzare a Pisa, in collaborazione con le Universit\u00e0, gli amministratori locali, gli operatori sanitari e del diritto ed i parlamentari della zona, un convegno nazionale sulle problematiche economiche, sociali, psicologiche, mediche e giuridiche del fenomeno della malamovida e sul tema della prevenzione e della lotta all\u2019uso delle sostanze stupefacenti e dell\u2019alcol. Verrebbero trattati anche i gravi effetti sulla salute dell'inquinamento acustico riconosciuti dall\u2019Agenzia Europea dell\u2019Ambiente.<br\/><br\/>\u00abL\u2019auspicio \u00e8 che questo evento \u2013 conclude il coordinamento dei comitati \u2013 possa essere l\u2019occasione per definire un\u2019organica proposta di legge in materia, che l\u2019opinione pubblica attende da tempo, e possa portare alla creazione, da parte del ministero degli Interni, di un Osservatorio nazionale sulla malamovida\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><br\/><br\/><\/p>",
    "URL": "2021\/03\/01\/news\/una-mappatura-dei-punti-critici-per-spaccio-e-illuminazione",
    "Autore": "",
    "Categorie": ""
}