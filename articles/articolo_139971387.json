{
    "Titolo": "Tutti contro gli anti-abortisti: \u00abI manifesti sono da rimuovere\u00bb ",
    "ID articolo": "139971387",
    "Abstract": "Oggi alle 17 un flash mob in piazza Verdi partito spontaneamente dal web\u00a0La Commissione pari opportunit\u00e0: \u00abI nostri diritti sono sotto attacco\u00bb",
    "Testo": "<p><b>piombino. <\/b>Da un anno a questa parte Piombino deve fronteggiare un altro problema oltre ai tanti da risolvere: quello dei manifesti che ogni tanto spuntano in gran numero su argomenti delicati, spesso con immagini fuori luogo, e che fanno molto discutere sul web e non solo. In questi giorni sono apparsi in pi\u00f9 strade del centro manifesto del movimento anti-abortista e pro-vita, che hanno scatenato un acceso dibattito. Spesso accostandosi con quelli dell\u2019amministrazione comunale (\u201cIl mostro sei tu\u201d) sui rifiuti abbandonati, o con quelli \u201cIo amo Piombino\u201d sempre dell\u2019amministrazione comunale sui luoghi pi\u00f9 belli della citt\u00e0. <br\/><br\/>Un coacervo di messaggi che certamente danno un\u2019immagine un po\u2019 confusa della nostra citt\u00e0. Ma l\u2019ultimo apparso, contro la libert\u00e0 di aborto, ha provocato la reazione di associazioni, forze politiche e delle Pari opportunit\u00e0 del Comune. Tutti in una direzione per una volta: cartelloni che non si possono tollerare. Per questo dal web, trasversalmente, \u00e8 nata l\u2019idea di un flash mob che si terr\u00e0 oggi alle 17 in piazza Verdi, in difesa della legge 194: \u00abQuei manifesti sono indecenti, in quanto non veicolano un\u2019idea, ma ghettizzano quella contraria. Facendo passare chi \u00e8 per la 194 come un mostro che odia la vita\u00bb scrivono su Fb i promotori dell\u2019iniziativa. <br\/><br\/>Sulla questione primi ad intervenire sono stati l\u2019altro ieri <b>Anna Tempestini<\/b> e le Pari opportunit\u00e0 del Comune, ieri anche il Pd con il segretario <b>Simone De Rosas: <\/b>\u00abPro vita e Famiglia e un\u2019associazione che non esprime un libero pensiero, ma un giudizio feroce su quelle donne che hanno intrapreso la decisione di abortire. \u00c8 un attacco alla legge 194 e alla libert\u00e0 delle donne di decidere individualmente e in autonomia. Concedere uno spazio alla campagna dell\u2019associazione Pro vita e Famiglia non significa quindi garantire la libert\u00e0 di espressione. Concedere uno spazio in un Comune come il nostro che, il 5 febbraio 2019, ha approvato un odg promosso da Spirito Libero, che promuoveva la piena applicazione della legge 194\/78 riconoscendo Piombino \u201ccitt\u00e0 a favore del diritto all\u2019autodeterminazione della donna\u201d \u00e8 un fatto ancora piu grave. Siamo convinti che il sindaco <b>Francesco Ferrari<\/b> possa difendere la liberta delle donne e procedere con la rimozione dei manifesti\u00bb. La Commissione Pari opportunit\u00e0 non usa mezzi termini: \u00abSono passati molti anni dall\u2019approvazione della legge 194 (22 maggio 1978) che sanciva legalmente l\u2019interruzione volontaria di gravidanza. Fu un passo avanti enorme in una situazione precedentemente contraddistinta da pericolose pratiche abortive clandestine, in cui la morte della donna era un rischio considerevole. Fino al 1978 il Codice Rocco stabiliva che l\u2019aborto fosse un reato: da allora ha resistito a numerosi attacchi e tentativi di abrogazione. Fu il risultato di una lunga battaglia che, purtroppo, non si \u00e8 ancora conclusa, perch\u00e9 molti ospedali sono pieni di obiettori che si rifiutano di applicare una legge dello Stato. I diritti delle donne sono in pericolo nel mondo e la recente cronaca mostra come il diritto all\u2019interruzione volontaria della gravidanza sia sotto attacco. Nel nostro paese l\u2019aborto non \u00e8 pi\u00f9 giuridicamente un reato ma abortire \u00e8 ancora visto come una colpa. Ribadiamo la nostra ferma opposizione ad ogni campagna che voglia riportare indietro di 50 anni i diritti delle donne. La legge 194 non obbliga nessuno a scelte non condivise, ma sancisce il sacrosanto diritto di ogni persona a decidere della propria vita\u00bb. Rifondazione comunista parla di \u00abuna foto tenera ed accattivante e poi .. \u201cIO sono per la vita\u201d. E chi non \u00e8 per la vita? In generale intendiamo. Ma \u00e8 l\u2019IO accusatorio che chiude spazio ad ogni replica, ad ogni riflessione, ad ogni discussione. Non si parla del dramma interiore e della sofferenza con cui molte donne hanno affrontato certe scelte, con cui hanno deciso. La legge 194 per la quale le donne hanno lottato, ha dato la possibilit\u00e0 di scegliere liberamente e di prendere una decisione che pu\u00f2 portare la donna anche a decidere per una Interruzione volontaria della gravidanza, normata e garantita dal Servizio sanitario nazionale che la effettua in sicurezza all\u2019interno delle proprie strutture\u00bb. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/tutti-contro-gli-anti-abortisti-i-manifesti-sono-da-rimuovere",
    "Autore": "",
    "Categorie": ""
}