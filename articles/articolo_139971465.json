{
    "Titolo": "Consigli e innovazione incarico nazionale per Antonio Mazzeo",
    "ID articolo": "139971465",
    "Testo": "<p><b>PISA. <\/b>Sar\u00e0 il presidente del consiglio regionale della Toscana a seguire tutta la partita riguardante la digitalizzazione delle assemblee regionali. <b>Antonio Mazzeo<\/b>, infatti, \u00e8 stato eletto dai suoi colleghi presidenti dei consigli delle altre Regioni d\u2019Italia quale responsabile del coordinamento per la digitalizzazione dei parlamenti, un compito che dovr\u00e0 svolgere anche costruendo un sistema di collaborazione con l\u2019Asvis (Alleanza italiana per lo sviluppo sostenibile).<br\/><br\/>\u00ab\u00c8 un grande onore che la Toscana \u2013 dice Mazzeo \u2013 sia stata chiamata a seguire questo lavoro, perch\u00e9 si tratta del riconoscimento che le nostre potenzialit\u00e0, oltre che nell\u2019immenso e ineguagliabile patrimonio storico-culturale, sono da ricercarsi anche sul terreno dell\u2019innovazione e della ricerca applicate alla vita quotidiana delle persone. La strada della digitalizzazione delle istituzioni, che fin dal primo giorno come presidente ho detto di voler perseguire con forza, \u00e8 la via obbligata da imboccare per ridurre sempre pi\u00f9 le distanze con i cittadini e penso che in questo settore i consigli regionali possano fornire un impulso decisivo a tutta la struttura politico-amministrativa italiana\u00bb.<br\/><br\/>Oltre a questo incarico, Mazzeo \u00e8 stato eletto nella struttura di coordinamento generale della conferenza dei consigli regionali. La conferenza dei presidenti delle assemblee legislative delle Regioni e delle Province autonome ha eletto <b>Roberto Ciambetti<\/b> (presidente del consiglio regionale del Veneto) coordinatore per i prossimi trenta mesi. \u2014<br\/><br\/>\u00a9 RIPRODUZIONE RISERVATA<br\/><br\/><\/p>",
    "URL": "2021\/03\/01\/news\/consigli-e-innovazione-incarico-nazionale-per-antonio-mazzeo",
    "Abstract": "",
    "Autore": "",
    "Categorie": ""
}