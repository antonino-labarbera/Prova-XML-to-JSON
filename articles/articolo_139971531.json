{
    "Titolo": "Mutui meno cari per far tornare i conti del Comune ",
    "ID articolo": "139971531",
    "Abstract": "Al via da oggi la discussione\u00a0del bilancio preventivo 2021\u00a0Quattro giorni di confronto\u00a0a Palazzo di Giano\u00a0Voto previsto  per  il 4 marzo",
    "Testo": "<p><b>PISTOIA. <\/b>Anche nel 2021 l\u2019amministrazione comunale prevede di far tornare i conti di Palazzo di Giano grazie a delle entrate straordinarie. Quasi due milioni di euro, la differenza tra le previsioni delle spese, che superano ancora una volta quelle delle entrate.<br\/><br\/>In particolare, la giunta Tomasi conta di sfruttare per la spesa corrente circa mezzo milione di euro di oneri di urbanizzazione e quasi un milione e mezzo di risparmi ottenuti dalla rinegoziazione di una parte dei mutui che il Comune sta pagando dagli anni scorsi (in realt\u00e0 765mila euro arrivano da rinegoziazioni fatte prima del 2020 e solo 716mila da analoghe operazioni portate a termine lo scorso anno). In tutti e due i casi, si tratta di risorse \u2013 come si dice \u2013 straordinarie, cio\u00e8 disponibili solo una volta, che come tali non dovrebbero quindi essere utilizzate per far fronte a spese che si ripropongono tutti gli anni.<br\/><br\/>Questo problema dello sbilanciamento tra quel che si prevede di incassare e quello che si prevede di spendere, in realt\u00e0 si pone ormai da molti anni: non a caso proprio l\u2019opposizione di centrodestra criticava per questo sia l\u2019amministrazione Berti che quella guidata da Samuele Bertinelli. Ma anche in questi ultimi anni di governo di centrodestra, la situazione non \u00e8 cambiata. <br\/><br\/>Anche se, come gi\u00e0 accaduto negli anni precedenti, \u00e8 probabile che alla fine del 2021 lo sbilanciamento risulter\u00e0 alla fine minore e ci sar\u00e0 meno bisogno di far ricorso alle risorse straordinarie.<br\/><br\/>Quanto al resto delle scelte, da quanto emerso nella discussione in commissione, non ci dovrebbero essere modifiche delle imposte (Imu, addizionale Irpef) n\u00e9 delle tariffe dei servizi rispetto al 2020. Sul fronte del personale, la previsione \u00e8 di dare seguito al piano assunzioni 2021 e anche alle altre assunzioni previste negli anni precedenti e poi slittate: in totale i nuovi ingressi sulla carta sono 51.<br\/><br\/>Del bilancio di previsione 2021 si comincer\u00e0 a parlare oggi in consiglio comunale, dove inizier\u00e0 una quattro giorni di dibattito dedicata esclusivamente ai conti di Palazzo di Giano. La previsione \u00e8 di arrivare al voto per il 4 marzo e su questo fronte non si prevedono particolari sorprese per la giunta Tomasi. \u2014<br\/><br\/><b>F.C.<\/b><br\/><br\/>\u00a9 RIPRODUZIONE RISERVATA<br\/><br\/><\/p>",
    "Autore": "F.C. ",
    "URL": "2021\/03\/01\/news\/mutui-meno-cari-per-far-tornare-i-conti-del-comune",
    "Categorie": ""
}